## Експериментальна робота № 2

**Тема:** Вимірювання ЕРС і внутрішнього опору джерела струму.

**Мета:** Визначити ЕРС і внутрішній опір батареї гальванічних елементів на основі результатів вимірювань сили струму в колі та напруги на зовнішній ділянці кола.

**Обладнання:** Джерело струму (батарея гальванічних елементів), вольтметр, амперметр, ключ, реостат, з'єднувальні проводи.

## Вказівки до роботи
Суворо дотримуйтеся інструкцій з безпеки (див. форзац). Результати вимірювань і обчислень відразу заносьте до таблиці.

## Підготовка до експерименту

1. Накресліть схему електричного кола, зображеного на рисунку.
2. Запишіть закон Ома для повного кола й отримаєте формулу для визначення внутрішнього опору джерела струму (візьміть до уваги, що $IR = U$).

## Експеримент

1. Складіть електричне коло за накресленою вами схемою. Установіть повзунок реостата в таке положення, щоб опір реостата був максимальним.
2. Виміряйте напругу на клемах джерела струму у випадку, коли ключ розімкнено (отримаєте значення відповідатиме ЕРС джерела струму — $\mathcal{E}_{вим}$).
3. Замкніть ключ і виміряйте силу струму $I$ в колі та напругу $U$ на зовнішній ділянці кола.
4. Пересуньте повзунок реостата (тобто змініть опір реостата) і знову виміряйте силу струму $I$ в колі та напругу $U$ на зовнішній ділянці кола.
5. Повторіть дії, описані в п. 4, ще тричі.

### Таблиця

| Номер досліду | ЕРС $\mathcal{E}_{вим}$, В | Сила струму $I$, А | Напруга $U$, В | Внутрішній опір $r$, Ом | Середнє значення внутрішнього опору $r_{сер}$, Ом | Результати вимірювань: $r = r_{сер} \pm \Delta r$, Ом; $\mathcal{E} = \mathcal{E}_{вим} \pm \Delta \mathcal{E}$, В |
|---------------|-----------------------------|-------------------|----------------|-------------------------|-----------------------------------------------|--------------------------------------------------------------------------------------|
|               |                             |                   |                |                         |                                               |                                                                                      |

## Опрацювання результатів експерименту

1. Скориставшись формулою $r = \frac{\mathcal{E}_{вим} - U}{I}$, визначте внутрішній опір $r$ джерела струму за результатом кожного досліду та середнє значення внутрішнього опору ($r_{сер}$):  
   $r_{сер} = \frac{r_1 + r_2 + r_3 + r_4 + r_5}{5}$.
   
2. Оцініть абсолютну похибку вимірювання ЕРС джерела струму:  
   $\Delta \mathcal{E} = \Delta \mathcal{E}_{при} + \Delta \mathcal{E}_{вип}$, де $\Delta \mathcal{E}_{при}$ — похибка вольтметра (див. Додаток 2); $\Delta \mathcal{E}_{вип}$ — випадкова похибка (похибка відліку), яка в цьому випадку дорівнює половині ціни поділки шкали вольтметра.

3. Оцініть абсолютну ($\Delta r$) і відносну ($\varepsilon_r$) похибки вимірювання внутрішнього опору джерела струму:  
   $\Delta r = \frac{|r_{сер} - r_1| + |r_{сер} - r_2| + |r_{сер} - r_3| + |r_{сер} - r_4| + |r_{сер} - r_5|}{5}$,  
   $\varepsilon_r = \frac{\Delta r}{r_{сер}}$.

4. Округліть результати, скориставшись правилами округлення (див. Додаток 2), і подайте результати вимірювання ЕРС і внутрішнього опору у вигляді:  
   $\mathcal{E} = \mathcal{E}_{вим} \pm \Delta \mathcal{E}$; $r = r_{сер} \pm \Delta r$.

## Аналіз експерименту та його результатів

За результатами експерименту сформулюйте і запишіть висновок, у якому зазначте:
1. Які фізичні величини ви вимірювали; значення якої величини було встановлено шляхом прямих вимірювань, а якої — непрямих.
2. Якими є результати вимірювань.
3. У чому причина похибок вимірювань; вимірювання якої величини дає найбільшу похибку.
