

# Молекулярно-кінетична теорія (МКТ)

> **Молекулярно-кінетична теорія (МКТ)** - це теорія, яка пояснює будову та властивості речовин на основі уявлень про дискретність (роздільність) речовини, хаотичність руху її частинок (молекул, атомів, йонів) та взаємодію між ними.

В основі цієї теорії лежать три прості, але дуже потужні ідеї, які ми називаємо **основними положеннями МКТ**.

## Основні положення МКТ

### 1. Усі речовини мають дискретну будову

> Положення 1: Усі речовини мають дискретну будову.

Це означає, що будь-яка речовина, чи то шматок заліза, крапля води або повітря, яким ми дихаємо, складається з окремих, дуже маленьких частинок. Між цими частинками існують проміжки.

*   **Аналогія:** Уявіть собі піщаний пляж. Здалеку він виглядає як суцільна поверхня. Але якщо ми підійдемо ближче, то побачимо, що він складається з мільярдів окремих піщинок. Так само і будь-яка речовина: вона здається нам суцільною, але насправді складається з окремих "піщинок" - атомів, молекул та інших структурних елементів.

Основними структурними елементами речовини є:
*   **Атом** - найдрібніша, хімічно неподільна частинка елемента. Атоми складаються з ядра (протони та нейтрони) та електронів, що обертаються навколо нього. Приклади: атом Гідрогену (H), атом Оксигену (O), атом Феруму (Fe).
*   **Молекула** - це найменша частинка речовини, яка має її основні хімічні властивості та здатна до самостійного існування. Молекули складаються з двох або більше атомів, з'єднаних хімічними зв'язками. Приклади: молекула води ($H_2O$) складається з двох атомів Гідрогену та одного атома Оксигену; молекула кисню ($O_2$) складається з двох атомів Оксигену.
*   **Іон** - це атом або молекула, що втратили або приєднали один чи кілька електронів. Через це іон має електричний заряд.
    *   **Позитивний іон (катіон)** утворюється, коли атом втрачає електрони. Приклад: $Na^+$.
    *   **Негативний іон (аніон)** утворюється, коли атом приєднує електрони. Приклад: $Cl^-$.

### 2. Частинки речовини перебувають у безперервному хаотичному русі

Частинки речовини (атоми, молекули) ніколи не перебувають у стані повного спокою. Вони постійно рухаються: коливаються, обертаються, переміщуються в просторі. Цей рух називається **тепловим рухом**.

*   **Чому "тепловий"?** Тому що інтенсивність цього руху безпосередньо пов'язана з температурою тіла. Чим вища температура, тим швидше рухаються частинки. Абсолютний нуль температури (0 Кельвінів або -273.15 °C) - це теоретична точка, де тепловий рух частинок припиняється.

*   **Аналогія:** Уявіть собі бджолиний рій у закритій скляній банці. Кожна бджола (молекула) летить у випадковому напрямку, стикається з іншими бджолами та стінками банки. Чим "енергійніші" бджоли (вища температура), тим швидше вони літають і тим сильніше вдаряються об стінки.

Експериментальним підтвердженням цього положення є **броунівський рух** - хаотичний рух дуже дрібних частинок, зважених у рідині або газі, під дією ударів молекул середовища. Якщо помістити у воду дрібні частинки пилку, то під мікроскопом можна побачити, як вони безладно "танцюють". Це відбувається тому, що невидимі нам молекули води з усіх боків штовхають частинки пилку, і ці поштовхи ніколи не врівноважуються повністю. Детальніше про броунівський рух поговоримо в наступних параграфах.

### 3. Частинки речовини взаємодіють одна з одною

Між частинками одночасно діють сили притягання та відштовхування.

*   **Сили притягання** не дають частинкам розлетітися, утримуючи їх разом, що дозволяє тілам зберігати свою форму та об'єм.
*   **Сили відштовхування** стають значними на дуже малих відстанях і не дозволяють частинкам "злипнутися" або проникнути одна в одну.

Характер взаємодії залежить від відстані між частинками. Існує певна рівноважна відстань, на якій сили притягання і відштовхування збалансовані.

*   **Аналогія:** Уявіть, що частинки - це кульки, з'єднані пружинками.
    *   Якщо ми спробуємо розтягнути кульки (збільшити відстань), пружинки будуть тягнути їх назад (сили притягання).
    *   Якщо ми спробуємо стиснути кульки (зменшити відстань), пружинки будуть їх відштовхувати (сили відштовхування).

Саме співвідношенням між енергією теплового руху та енергією взаємодії частинок пояснюються три агрегатні стани речовини:

*   **Гази:** Відстані між молекулами великі, сили притягання слабкі. Енергія руху значно переважає енергію взаємодії. Молекули рухаються хаотично, заповнюючи весь наданий об'єм.
*   **Рідини:** Відстані між молекулами малі, сили притягання значні. Енергія руху та енергія взаємодії сумірні. Молекули коливаються біля положень рівноваги і час від часу "перестрибують" на вільні місця. Рідини зберігають об'єм, але не форму.
*   **Тверді тіла:** Відстані між частинками малі. Енергія взаємодії значно переважає енергію руху. Частинки сильно притягуються одна до одної і лише коливаються біля фіксованих положень у кристалічній ґратці. Тверді тіла зберігають і форму, і об'єм.

---

## Кількісні характеристики речовини на мікрорівні та макрорівні

Тепер, коли ми розібралися з основними ідеями, перейдімо до інструментів, які дозволяють нам кількісно описувати світ мікрочастинок.

### Маса атомів і молекул

Оперувати масами окремих атомів у кілограмах вкрай незручно - вони надзвичайно малі. Наприклад, маса атома Гідрогену становить приблизно $1.67 \cdot 10^{-27}$ кг. Оперувати такими числами незручно. Тому вчені домовилися вимірювати маси атомів і молекул, порівнюючи їх з певною еталонною масою.

За такий еталон було обрано $\frac{1}{12}$ маси атома Карбону-12 ($^{12}_6\text{C}$). Ця одиниця отримала назву **атомна одиниця маси (а.о.м.)**.

$$
1\text{ а.о.м.} = \frac{1}{12} m_0\left(^{12}_6\text{C}\right) \approx 1.66 \cdot 10^{-27}\text{ кг}
$$

Більш точне значення: $1 \text{ а.о.м.} \approx 1.66054 \cdot 10^{-27}\text{ кг}$ (ми це значення використаємо нижче для розрахунків).

Тут $m_0\left(^{12}_6\text{C}\right)$ - абсолютна маса (кг) одного атома Карбону-12.

Тепер ми можемо ввести безрозмірні величини, які показують, у скільки разів маса атома чи молекули більша за 1 а.о.м.

*   **Відносна атомна маса $A_r$** - це безрозмірна величина, що показує, у скільки разів маса даного атома $m_0(\text{атома})$ більша за 1 а.о.м.

    $$
    A_r = \frac{m_0(\text{атома})}{\frac{1}{12}m_0\left(^{12}_6\text{C}\right)} = \frac{m_0(\text{атома})}{1 \text{ а.о.м.}}
    $$
    
    Ця величина є безрозмірною. Значення відносних атомних мас для всіх хімічних елементів можна знайти в періодичній системі хімічних елементів. Наприклад, для Оксигену $A_r(O) \approx 16$. Це означає, що атом Оксигену приблизно в 16 разів важчий за 1 а.о.м.

*   **Відносна молекулярна маса $M_r$** - аналогічна величина для молекул. Вона показує, у скільки разів маса молекули $m_0(\text{молекули})$ більша за 1 а.о.м. Її можна обчислити як суму відносних атомних мас усіх атомів, що входять до складу молекули.

    $$
    M_r = \frac{m_0(\text{молекули})}{\frac{1}{12}m_0\left(^{12}_6\text{C}\right)} = \frac{m_0(\text{молекули})}{1 \text{ а.о.м.}}
    $$

    Відносна молекулярна маса дорівнює сумі відносних атомних мас усіх атомів, що входять до складу молекули.

    **Приклад:** Знайдемо відносну молекулярну масу води $\text{H}_2\text{O}$.
    * З таблиці хімічних елементів беремо: $A_r(\text{H}) \approx 1$, $A_r(\text{O}) \approx 16$.
    * Молекула води складається з двох атомів Гідрогену та одного атома Оксигену.
    * $M_r(\text{H}_2\text{O}) = 2 \cdot A_r(\text{H}) + 1 \cdot A_r(\text{O}) = 2 \cdot 1 + 16 = 18$.
    * Це означає, що молекула води у 18 разів важча за 1 а.о.м.

### Міст між мікро- та макросвітом: Кількість речовини та стала Авогадро

Оскільки атомів і молекул у будь-якому макроскопічному тілі неймовірно багато, рахувати їх поштучно неможливо. Для цього ввели спеціальну фізичну величину - **кількість речовини**.

*   **Аналогія:** Ми не купуємо цукор по одній крупинці. Ми купуємо його кілограмами. Так само ми не рахуємо молекули поштучно, ми рахуємо їх "порціями". Такою "порцією" у фізиці та хімії є **моль**.

> **Моль** - це одиниця кількості речовини, що містить стільки ж частинок (атомів, молекул, іонів), скільки атомів міститься у 12 грамах (0.012 кг) Карбону-12.

Кількість частинок в одному молі є фундаментальною фізичною сталою і називається **сталою Авогадро $N_A$** (іноді називають "числом Авогадро").

$$
N_A \approx 6.022 \cdot 10^{23} \text{ моль}^{-1}
$$

Одиниця вимірювання $\text{моль}^{-1}$ означає "кількість частинок на моль". Тобто в 1 молі будь-якої речовини міститься приблизно $6.022 \cdot 10^{23}$ її структурних частинок. Це і є наша "порція" кількості частинок у мікросвіті.

Давайте "перевіримо" числове значення сталої Авогадро. Для цього порахуємо кількість частинок в одному молі речовини. Для цього беремо 12 грам (0.012 кг) Карбону-12 і ділимо на масу одного атома Карбону-12. Таким чином, ми за означенням дізнаємось кількість частинок в одному молі речовини (розмірність буде кількість частинок на моль або просто $\text{моль}^{-1}$).

$$N_A = \frac{0.012 \text{ кг}}{m_0\left(^{12}_6\text{C}\right)} \text{ моль}^{-1} = \frac{0.012 \text{ кг}}{12 \text{ а.о.м.}} \text{ моль}^{-1} = \frac{0.001 \text{ кг}}{1 \text{ а.о.м.}} \text{ моль}^{-1}$$

$$N_A = \frac{10^{-3} \text{ кг}}{1 \text{ а.о.м.}} \text{ моль}^{-1} = \frac{10^{-3} \text{ кг}}{1.66054 \cdot 10^{-27} \text{ кг} } \text{ моль}^{-1} = \frac{10^{-3}}{1.66054 \cdot 10^{-27} } \text{ моль}^{-1}$$

$$N_A = \frac{10^{-3}}{1.66054 \cdot 10^{-27} } \text{ моль}^{-1} = \frac{1}{1.66054 \cdot 10^{-24} } \text{ моль}^{-1} = \frac{1}{1.66054} \cdot 10^{24} \text{ моль}^{-1}$$

$$N_A = \frac{1}{1.66054} \cdot 10^{24} \text{ моль}^{-1} \approx 6.022 \cdot 10^{23} \text{ моль}^{-1}$$

У процесі розрахунків ми отримали ось такий вираз:

$$N_A = \frac{0.001 \text{ кг}}{1 \text{ а.о.м.}} \text{ моль}^{-1}$$

Давайте трохи його перетворимо.

$$1 \text{ а.о.м.} \cdot N_A = 0.001 \text{ кг} \cdot \text{ моль}^{-1}$$

$$1 \text{ а.о.м.} \cdot N_A = 0.001 \frac{\text{кг}}{\text{моль}}$$

Ми згодом використаємо цей результат в подальших виведеннях.

Тепер ми можемо ввести нове поняття "кількість речовини".

> **Кількість речовини $\nu$** (читається як "ню") - це фізична величина, що показує відношення числа частинок $N$ у даному тілі до сталої Авогадро $N_A$.

$$
\nu = \frac{N}{N_A}
$$

*   $\nu$ - кількість речовини. Одиниця в СІ: **моль (англійською mol)**.
*   $N$ - число частинок (атомів, молекул) у тілі (безрозмірна величина).
*   $N_A$ - стала Авогадро ($моль^{-1}$).

Фактично, кількість речовини $\nu$ показує, скільки "порцій"-молів частинок міститься в даному зразку речивини чи тілі.

### Молярна маса

Ми встановили зв'язок між кількістю частинок та кількістю речовини. Тепер встановимо зв'язок між масою речовини та кількістю речовини. Для цього введемо поняття молярної маси.

**Молярна маса $M$** - це фізична величина, що дорівнює масі одного моля речовини.

Одиниця вимірювання молярної маси в СІ - **кілограм на моль** ($\frac{\text{кг}}{\text{моль}}$), хоча в хімії часто використовується розмірність **грам на моль** ($\frac{\text{г}}{\text{моль}}$).

### Виведення формул, пов'язаних з молярною масою

Давайте тепер виведемо кілька корисних формул, які пов'язують усі введені нами поняття.

**1. Зв'язок молярної маси з масою однієї частинки**

За означенням, молярна маса $M$ - це маса $N_A$ частинок. Якщо маса однієї частинки (молекули) дорівнює $m_0$, то маса $N_A$ частинок буде:

$$
M = m_0 \cdot N_A
$$

Ця формула пов'язує макроскопічну характеристику (молярну масу) з мікроскопічною (масою однієї молекули).

**2. Зв'язок молярної маси з відносною молекулярною масою**

Це дуже важливий і зручний зв'язок. Давайте його виведемо. З означення відносної молекулярної маси ми знаємо, що маса однієї молекули $m_0$ дорівнює:

$$m_0 = M_r \cdot (1 \text{ а.о.м.})$$

Тепер підставимо цей вираз у попередню формулу $M = m_0 \cdot N_A$:

$$M = (M_r \cdot 1 \text{ а.о.м.}) \cdot N_A = M_r \cdot (1 \text{ а.о.м.} \cdot N_A)$$

Тепер згадаємо результат, який ми отримали вище:

$$1 \text{ а.о.м.} \cdot N_A = 0.001 \frac{\text{кг}}{\text{моль}} = 10^{-3} \frac{\text{кг}}{\text{моль}}$$

Виконавши заміну, ми отримуємо надзвичайно зручну формулу:

$$
M = M_r \cdot 10^{-3} \frac{\text{кг}}{\text{моль}} = M_r \frac{\text{г}}{\text{моль}}
$$

**Що це означає на практиці?** Чисельно молярна маса в $\frac{\text{г}}{\text{моль}}$ дорівнює відносній молекулярній масі $M_r$.
*   **Приклад:** Ми раніше порахували, що для води $M_r(\text{H}_2\text{O}) = 18$. Отже, її молярна маса $M(\text{H}_2\text{O}) = 18 \frac{\text{г}}{\text{моль}}$, або в системі СІ $M(\text{H}_2\text{O}) = 18 \cdot 10^{-3} \frac{\text{кг}}{\text{моль}}$.
**3. Зв'язок кількості речовини з масою**

Давайте знайдемо формулу, яка дозволить обчислювати кількість речовини $\nu$, знаючи загальну масу речовини $m$ та її молярну масу $M$.

Загальна маса речовини $m$ дорівнює масі однієї частинки $m_0$, помноженій на їхню кількість $N$: 

$$m = N \cdot m_0$$

З формул, які ми вже знаємо:

$$N = \nu \cdot N_A$$

$$m_0 = \frac{M}{N_A}$$

Підставимо ці два вирази у формулу для маси $m$:

$$m = (\nu \cdot N_A) \cdot \left(\frac{M}{N_A}\right)$$

Стала Авогадро $N_A$ скорочується, і ми отримуємо:

$$m = \nu \cdot M$$

Звідси виражаємо кількість речовини:

$$
\nu = \frac{m}{M}
$$

Це одна з найважливіших формул у молекулярній фізиці та хімії. Вона пов'язує масу речовини з кількістю молів.

**4. Зв'язок числа частинок з масою речовини**

І наостанок, виведемо формулу, яка дозволить нам знаходити загальне число частинок $N$ у зразку речовини масою $m$.

Ми маємо два вирази для кількості речовини $\nu$:

$$\nu = \frac{N}{N_A}$$

та 

$$\nu = \frac{m}{M}$$

Оскільки ліві частини цих рівнянь рівні, то рівними мають бути і праві:

$$\frac{N}{N_A} = \frac{m}{M}$$

Звідси легко виразити число частинок $N$:

$$
N = \frac{m}{M} N_A
$$

Ця формула дозволяє, зваживши речовину, визначити, скільки в ній міститься молекул.

---
## Чому саме Карбон-12?

Ми вже ввели поняття атомної одиниці маси (а.о.м.) як $\frac{1}{12}$ маси атома Карбону-12. Але чому був обраний саме цей атом і саме число 12? Чи є в цьому виборі глибший сенс, ніж просто домовленість? Давайте розберемося.

Для цього зазирнемо всередину самого атома ізотопу Карбон-12 ($^{12}_6\text{C}$). Перше, що спадає на думку, це те, що він складається з:
*   6 протонів (у ядрі)
*   6 нейтронів (у ядрі)
*   6 електронів (на орбіталях навколо ядра)

Така симетрія будови атома Карбону-12 відносно кількості протонів, нейтронів та електронів уже сама по собі може слугувати основною причиною вибору Карбону-12 для означення атомної одиниці маси.

Тепер згадаємо про маси цих частинок. Маса електрона приблизно у 1836 разів менша за масу протона. Це настільки мала величина, що при розрахунку маси атома нею можна практично знехтувати. Таким чином, маса атома Карбону-12 з високою точністю дорівнює масі його ядра.

$$m_0\left(^{12}_6\text{C}\right) \approx m_{\text{ядра}}\left(^{12}_6\text{C}\right)$$

Маси протона ($m_p$) та нейтрона ($m_n$) дуже близькі, але не однакові. Отже, масу ядра можна приблизно представити як суму мас шести протонів та шести нейтронів.

*Примітка: Насправді, маса ядра завжди трохи менша за суму мас його складових через так званий дефект мас, пов'язаний з енергією зв'язку ядра. Ми познайомимось із дефектом мас, коли будемо вивчати ядерну фізику.*

Отже, маємо:

$$m_0\left(^{12}_6\text{C}\right) \approx 6 \cdot m_p + 6 \cdot m_n$$

Тепер підставимо цей вираз в означення атомної одиниці маси:

$$1\text{ а.о.м.} = \frac{1}{12} m_0\left(^{12}_6\text{C}\right) \approx \frac{1}{12} (6 \cdot m_p + 6 \cdot m_n)$$

Винесемо 6 за дужки та скоротимо:

$$1\text{ а.о.м.} \approx \frac{6 \cdot (m_p + m_n)}{12} = \frac{m_p + m_n}{2}$$

Отриманий результат має дуже красивий математичний сенс:

$$
1\text{ а.о.м.} \approx \frac{m_p + m_n}{2}
$$

Що може означати цей результат? Математично, це означає те, що одна атомна одиниця маси - це, по суті, середнє арифметичне мас протона і нейтрона, тобто усереднена маса однієї частинки в ядрі атома (такі частинки називають **нуклонами**). Але давайте подивимось на реальні значення:

$$m_p \approx 1.67262 \cdot 10^{-27}\text{ кг}$$

$$m_n \approx 1.67493 \cdot 10^{-27}\text{ кг}$$

$$1 \text{ а.о.м.} \approx 1.66054 \cdot 10^{-27}\text{ кг}$$

Як бачимо, 1 а.о.м. менша за масу протона та за масу нейтрона, а значить вона є меншою і за масу середнього арифметичного мас протона і нейтрона (якщо бути точним, то вище ми говорили про масу *спокою* протона та масу *спокою* нейтрона; це такі маси, коли швидкість протона та нейтрона дорівнюють нулю і коли протон та нейтрон не формують ядро якогось атома, а знаходяться у вільному стані). Основна причина розбіжності між красивою математичною формулою та фізичною реальністю - це дефект мас, про який ми згадували раніше. Через це явище, ядро атома Карбону-12 по масі є трохи меншим за суму мас його складових (6 протонів та 6 нейтронів), тому й виходить, що 1 а.о.м. в середньому менша і за масу протона, і за масу нейтрона, і за середнє арифметичне цих двох мас. 

Перш ніж рухатись далі, давайте познайомимось із новим поняттям.

**Ізотопи** - це різновиди атомів одного хімічного елемента, які мають однакове число протонів у ядрі, але відрізняються кількістю нейтронів. Через це ізотопи мають однаковий заряд ядра, але різну атомну масу. Саме тому ми пишемо чітко Карбон-12, а не просто Карбон. Бо Карбон - це хімічний елемент, але у нього є багато різновидів із різною кількістю нейтронів у ядрі. Більшість цих "різновидів", тобто ізотопів є радіоактивними, тобто не є стабільними і у великій кількості в природі не зустрічаються. Стабільними є ізотоп Карбон-12 (6 протонів та 6 нейтронів у ядрі), поширеність його на Землі становить близько 98.9% серед усіх різновидів карбону і Карбон-13 (6 протонів та 7 нейтронів у ядрі), поширеність якого становить близько 1.1% ([джерело](https://gml.noaa.gov/ccgg/isotopes/chemistry.html)). Усі інші ізотопи карбону мають поширеність меншу за 0.0001% на планеті Земля.

Визначення атомної одиниці маси еволюціонувало з моменту своєї появи, причому стандарт змістився від Гідрогену-1 до Оксигену-16 і, зрештою, зупинився на Карбоні-12. Перехід до Карбону-12 у 1961 році вирішив давню суперечку між хіміками та фізиками, забезпечивши точніший та єдиний стандарт для вимірювання атомних мас.

Спочатку як стандарт атомної одиниці маси використовувався найлегший елемент, Гідроген-1. Однак на початку 20 століття Оксиген став кращим еталоном завдяки своїй поширеності та здатності утворювати сполуки з багатьма іншими елементами, що спростило процес визначення атомних мас.

Ця розбіжність виникла через різні погляди цих двох галузей. Хіміки працювали з елементами як такими, якими вони є в природі, включаючи їх ізотопні суміші (тобто хіміки в означенні 1 а.о.м. враховували фактично три ізотопи оксигену: Оксиген-16, Оксиген-17 та Оксиген-18). Фізики, особливо з появою мас-спектрометрії, зосередилися на властивостях окремих ізотопів (фізики для означення 1 а.о.м. використовували лише Оксиген-16). Існування двох різних шкал атомних мас спричинило плутанину та призвело до появи двох різних таблиць атомних ваг.

Щоб вирішити цю невідповідність, Міжнародний союз фундаментальної та прикладної хімії (International Union of Pure and Applied Chemistry або скорочено IUPAC) та Міжнародний союз фундаментальної та прикладної фізики (International Union of Pure and Applied Physics або скорочено IUPAP) шукали новий, єдиний стандарт. У 1961 році було досягнуто домовленості про прийняття ізотопу Карбону-12 як остаточного еталона для одиниці атомної маси.

Існувало кілька ключових причин вибору Карбону-12:
- Чистий ізотоп: Основа стандарту на одному чистому ізотопі (а не на декількох, як це було раніше) задовольняло вимогу фізиків щодо точного та однозначного визначення.
- Мінімальні зміни для хіміків: Нова шкала, заснована на Карбоні-12, була чисельно дуже близькою до існуючої шкали хіміків, яка використовувала природну суміш кисню. Прийняття стандарту Оксиген-16 фізиками призвело б до значної зміни приблизно на 275 частин на мільйон в атомних масах хіміків. На противагу цьому, шкала Карбону-12 вимагала лише незначного коригування приблизно на 42 частини на мільйон.
- Стабільність та поширеність: Карбон-12 є стабільним та дуже поширеним ізотопом, який становить близько 98.9% усього природного вуглецю.
- Практичність у мас-спектрометрії: Карбон-12 вже використовувався як вторинний стандарт у мас-спектрометрії, ключовому методі для визначення атомних мас.
- Нейтральний компроміс: Вибір нового стандарту, який не стосувався оксигену взагалі, на який у фізиків та хіміків були різні погляди, забезпечив дипломатичне вирішення розбіжностей між двома науковими спільнотами.

---
## Роль ізотопів: Чому відносна атомна маса не завжди є цілим числом?

Переглянувши періодичну систему хімічних елементів, ми можемо помітити цікаву закономірність. Відносна атомна маса $A_r$ деяких елементів дуже близька до цілого числа. Наприклад, для Гідрогену $A_r(\text{H}) \approx 1.0079$, для Карбону $A_r(\text{C}) \approx 12.011$. Але для деяких елементів значення зовсім не цілі. Яскравий приклад - Хлор, для якого $A_r(\text{Cl}) \approx 35.45$ (зазвичай, у періодичній системі хімічних елементів це значення записується, як 35.5).

Чому так відбувається?

Частково, відповідь полягає в тому, що 1 а.о.м. не дорівнює точно масі протона, чи масі нейтрона, чи середньому арифметичному цих мас, а є меншою за усі перелічені маси. У цьому ми вже пересвідчились вище. Саме тому, для багатьох хімічних елементів атомна маса близька до цілого числа, але не дорівнює цілому числу. Однак є і інша причина. І ця причина криється в існуванні ізотопів та їх поширеності в природі.

Основне правило: **відносна атомна маса, зазначена в періодичній системі, є середнім зваженим значенням мас усіх стабільних ізотопів даного елемента, з урахуванням їхньої поширеності на Землі.**

Давайте розберемо це на прикладах.

### Помилковий підхід: Просте середнє арифметичне

Розглянемо Гідроген. Він має три основні ізотопи:
*   **Протій** ($^1_1\text{H}$): 1 протон, 0 нейтронів. $A_r \approx 1$.
*   **Дейтерій** ($^2_1\text{H}$): 1 протон, 1 нейтрон. $A_r \approx 2$.
*   **Тритій** ($^3_1\text{H}$): 1 протон, 2 нейтрони. $A_r \approx 3$.

Якщо ми просто знайдемо середнє арифметичне їхніх мас, то отримаємо:

$$A_r(\text{середнє}) = \frac{1+2+3}{3} = 2$$

Але в періодичній системі хімічних елементів для Гідрогену стоїть число близьке до 1.0079. Проблема в тому, що наш розрахунок із середнім арифметичним був би правильним лише за умови, якби в природі ми зустрічали однакову кількість атомів Протію, Дейтерію та Тритію. Але це зовсім не так.


### Правильний підхід: Середнє зважене значення

Щоб правильно розрахувати середню масу, ми маємо врахувати, наскільки поширений кожен ізотоп.

*   **Аналогія:** Уявіть, що нам треба знайти середній зріст учнів у школі, де є 990 учнів зростом 1.70 м і лише 10 учнів зростом 2.00 м. Якщо ми просто візьмемо середнє арифметичне $\frac{1.70+2.00}{2} = 1.85$ м, це буде абсолютно неправильно. Правильний підхід - врахувати кількість учнів:

$$
\text{Середній зріст} = \frac{990 \cdot 1.70 + 10 \cdot 2.00}{990+10} = \frac{1683 + 20}{1000} = 1.703 \text{ м}
$$

Як бачимо, результат набагато ближчий до зросту переважної більшості учнів.

Точно так само ми повинні робити і з атомами. Нам потрібно взяти велику "вибірку" атомів (умовно, мільярд атомів Гідрогену з природи) і порахувати їхню загальну масу, а потім поділити на їхню кількість. Цей процес математично описується через **середнє зважене**, де "вагою" кожного ізотопу є його відсоткова поширеність у природі.

**Приклад 1: Гідроген**

Давайте проведемо точний розрахунок для Гідрогену. Поширеність його стабільних ізотопів на Землі така:
*   Протій ($^1_1\text{H}$): $A_r \approx 1.0078$, поширеність $\approx 99.985\%$.
*   Дейтерій ($^2_1\text{H}$): $A_r \approx 2.0141$, поширеність $\approx 0.015\%$.
*   Тритій є радіоактивним і його поширеність настільки мізерна, що нею можна знехтувати в розрахунках середньої маси.

Переведемо відсотки в "вагові коефіцієнти" (поділивши на 100):
*   Ваговий коефіцієнт Протію $w_1 = 0.99985$.
*   Ваговий коефіцієнт Дейтерію $w_2 = 0.00015$.

Тепер обчислимо середню зважену відносну атомну масу:

$$A_r(\text{H}) = A_r(^1_1\text{H}) \cdot w_1 + A_r(^2_1\text{H}) \cdot w_2$$

$$A_r(\text{H}) = (1.0078 \cdot 0.99985) + (2.0141 \cdot 0.00015) = 1.00795$$

Отриманий результат практично збігається зі значенням у періодичній системі (1.0079). Оскільки поширеність Протію величезна, середня маса дуже близька до маси Протію (1.0078).

**Приклад 2: Хлор**

Тепер стає зрозуміло, чому у Хлору таке "дивне" значення $A_r \approx 35.45$. У нього є два стабільних ізотопи, поширеність яких є порівнянною:
*   Хлор-35 ($^{35}_{17}\text{Cl}$): $A_r \approx 34.969$, поширеність $\approx 75.77\%$.
*   Хлор-37 ($^{37}_{17}\text{Cl}$): $A_r \approx 36.966$, поширеність $\approx 24.23\%$.

Вагові коефіцієнти:
*   $w_1 = 0.7577$ (для Хлору-35)
*   $w_2 = 0.2423$ (для Хлору-37)

Розрахуємо середню зважену масу:

$$A_r(\text{Cl}) = A_r(^{35}_{17}\text{Cl}) \cdot w_1 + A_r(^{37}_{17}\text{Cl}) \cdot w_2$$

$$A_r(\text{Cl}) = (34.969 \cdot 0.7577) + (36.966 \cdot 0.2423) \approx 35.45$$

І знову ми отримали значення, яке є дуже близьким до того, що наведено в періодичній системі. Дробове значення 35.5 (округлено) виникає не тому, що існує атом з такою масою, а тому, що в природі ми маємо справу з сумішшю важчих (Хлор-37) і легших (Хлор-35) атомів у пропорції приблизно 1 до 3.

Отже, **відносна атомна маса в періодичній таблиці хімічних елементів - це не маса якогось конкретного атома, а усереднена характеристика елемента, яка враховує все ізотопне різноманіття, надане нам природою на планеті Земля.**




# Рух та взаємодія молекул

Основні положення МКТ, хоч і здаються логічними, довгий час були лише геніальною гіпотезою. Потрібні були прямі експериментальні докази, які б підтвердили, що атоми та молекули справді існують, рухаються і взаємодіють. Розглянемо найяскравіші з них.

## Броунівський рух: танок невидимих сил

У 1827 році шотландський ботанік **Роберт Броун**, вивчаючи під мікроскопом пилкові зерна рослин, зважені у воді, помітив дещо дивне. Ці мікроскопічні частинки, які точно не були живими, безперервно і хаотично рухалися, "стрибали" і "смикалися" у всі боки без будь-якої видимої причини. Цей рух не припинявся ні вдень, ні вночі, і не залежав від зовнішніх факторів, таких як світло чи коливання столу.

> **Броунівський рух** - це безперервний, хаотичний рух мікроскопічних частинок (розміром порядку кількох мікрометрів), що перебувають у завислому стані в рідині або газі.

Спочатку Броун припустив, що це якась "життєва сила", притаманна пилку. Але потім він повторив дослід з неживими частинками - сажею, пилом, подрібненими мінералами - і результат був той самий. Загадка залишалася нерозв'язаною понад 70 років.

**У чому ж суть?**
1.  Рідина або газ, в якому плаває частинка (наприклад, пилинкa), складається з величезної кількості молекул.
2.  Ці молекули, згідно з МКТ, перебувають у безперервному і хаотичному тепловому русі.
3.  Вони постійно вдаряються об броунівську частинку з усіх боків.

Якщо б частинка була великою (наприклад, футбольний м'яч у повітрі), то кількість ударів молекул повітря зліва і справа, зверху і знизу була б практично однаковою в кожен момент часу. Усі ці удари в середньому компенсували б один одного, і м'яч залишався б нерухомим.

Але броунівська частинка дуже мала. Хоча в неї одночасно вдаряються мільйони молекул, через хаотичність їхнього руху кількість ударів з одного боку в певний момент часу може випадково виявитися трохи більшою, ніж з іншого. Ця нескомпенсована сила і штовхає частинку на крихітну відстань. У наступний момент співвідношення сил змінюється, і частинку штовхає вже в інший бік.

*   **Аналогія:** Уявіть величезну надувну кулю, яку з усіх боків штовхає натовп людей. Якщо людей дуже багато і вони штовхають хаотично, куля буде лише ледь тремтіти на місці. А тепер уявіть маленьку повітряну кульку, яку штовхають лише 5-6 людей. Їхні зусилля навряд чи будуть ідеально збалансовані, і кулька буде помітно переміщатися то в один, то в інший бік. Броунівська частинка - це і є така "маленька кулька" у світі молекул.

Правильне пояснення броунівського руху було дано лише на початку XX століття завдяки роботам **Альберта Ейнштейна** (1905) та незалежно від нього **Маріана Смолуховського** (1906). Вони розробили математичну теорію цього явища і змогли пов'язати характеристики видимого руху броунівської частинки (її середнє зміщення) з характеристиками невидимого світу молекул (їхня кількість, маса, швидкість). Це стало одним із найпотужніших підтверджень реальності існування атомів та молекул, їх безперервного хаотичного руху і справедливості МКТ. Це був тріумф МКТ.

---
## Дифузія: неминуче перемішування

Іншим яскравим підтвердженням МКТ є дифузія.

> **Дифузія** - це процес взаємного проникнення молекул однієї речовини в проміжки між молекулами іншої речовини внаслідок їхнього теплового руху.

Простіше кажучи, це самовільне перемішування речовин.

*   **Приклади:**
    *   Якщо в кутку кімнати відкрити флакон з парфумами, через деякий час їхній запах пошириться по всій кімнаті. Це молекули ароматичної речовини, рухаючись хаотично, змішалися з молекулами повітря.
    *   Якщо в склянку з водою обережно опустити кристалик марганцівки ($\text{KMnO}_4$), то з часом вода навколо нього забарвиться в фіолетовий колір, а потім і вся вода в склянці стане рівномірно забарвленою, навіть якщо її не перемішувати.

**Причина дифузії** - все той же хаотичний рух молекул. Молекули не мають якоїсь цілі "перемішатися". Вони просто рухаються у випадкових напрямках, стикаються одна з одною, змінюють напрямок і поступово заповнюють увесь доступний їм об'єм.

Швидкість дифузії залежить від кількох факторів:
1.  **Агрегатний стан:** Найшвидше дифузія відбувається в газах, де молекули рухаються з великими швидкостями і відстані між ними значні. У рідинах процес іде набагато повільніше, оскільки молекули розташовані щільно і "протискуватися" між сусідами їм складніше. У твердих тілах дифузія відбувається вкрай повільно, роками, оскільки атоми лише коливаються біля фіксованих положень.
2.  **Температура:** Чим вища температура, тим більша швидкість руху молекул, а отже, тим швидше відбувається дифузія. Цукор у гарячому чаї розчиняється набагато швидше, ніж у холодному.
3.  **Тип речовин:** Розміри та маса молекул також впливають на швидкість процесу.

### Осмос: дифузія з перешкодами

Осмос - це особливий випадок дифузії.

> **Осмос** - це процес однобічної дифузії розчинника (зазвичай води) через **напівпроникну мембрану** в бік вищої концентрації розчиненої речовини.

Що таке напівпроникна мембрана? Це перегородка, яка має мікроскопічні пори. Ці пори достатньо великі, щоб пропускати маленькі молекули розчинника (наприклад, води), але занадто малі для більших молекул розчиненої речовини (наприклад, цукру або солі).

*   **Аналогія:** Уявіть собі сітчастий паркан. Через нього легко пробігають кішки (молекули води), але собаки (молекули цукру) пройти не можуть.

Уявімо собі посудину, розділену такою мембраною. З одного боку - чиста вода, з іншого - розчин цукру у воді. Молекули води можуть проходити через мембрану в обидва боки. Але з боку розчину частина пор "блокована" великими молекулами цукру. Крім того, молекули цукру притягують до себе молекули води, ускладнюючи їхній рух у зворотному напрямку. В результаті, потік молекул води з боку чистого розчинника в бік розчину виявляється більшим, ніж у зворотному напрямку. Цей потік створює додатковий тиск, який називається осмотичним тиском. Рівень розчину починає підніматися.

Осмос відіграє величезну роль у живій природі:
*   Завдяки осмосу коріння рослин вбирає воду з ґрунту.
*   Клітинні мембрани живих організмів є напівпроникними, і осмос регулює водно-сольовий баланс у клітинах.


---

## Швидкість руху молекул

Ми постійно говоримо, що молекули рухаються. А наскільки швидко? Чи можна виміряти їхню швидкість?

### Як виміряти те, що неможливо побачити? Дослід Штерна

Перший прямий експеримент з вимірювання швидкості руху атомів провів німецький фізик **Отто Штерн** у 1920 році. Ідея експерименту геніальна у своїй простоті.

**Установка:**
Уявімо два циліндри, вставлені один в одного (коаксіальні).
1.  **Внутрішній циліндр** (радіусом $R_1$) має вузьку поздовжню щілину. Всередині нього натягнута платинова нитка, покрита шаром срібла.
2.  **Зовнішній циліндр** (радіусом $R_2$) є приймачем. Його внутрішня поверхня може фіксувати атоми срібла, що на неї потрапляють.
3.  Усю установку поміщають у вакуум, щоб атоми срібла не стикалися з молекулами повітря.
4.  Установка може обертатися навколо спільної осі з постійною кутовою швидкістю $\omega$.

**Хід експерименту:**
1.  Нитку розігрівають електричним струмом. Срібло починає випаровуватися, і атоми розлітаються в усі боки.
2.  Частина атомів пролітає через щілину у внутрішньому циліндрі і летить до зовнішнього.
3.  **Випадок 1: Циліндри нерухомі ($\omega=0$).** Атоми летять по прямій (радіусу) і осідають на зовнішньому циліндрі у вигляді вузької смужки прямо навпроти щілини (точка А).
4.  **Випадок 2: Циліндри обертаються.** Поки атом срібла летить від внутрішнього циліндра до зовнішнього, вся установка встигає повернутися на деякий кут $\phi$. В результаті атом потрапляє на зовнішній циліндр не в точку А, а в точку В, зміщену на відстань $s$ від початкового положення. Чим повільніше летить атом, тим довше триває його політ, тим на більший кут встигає повернутися циліндр, і тим більшим буде зміщення $s$.

### Виведення формули швидкості атомів

Давайте виведемо формулу, яка пов'язує швидкість атома $v$ з параметрами установки та виміряним зміщенням $s$.

1.  **Час польоту атома.** Атом пролітає відстань, що дорівнює різниці радіусів $R_2 - R_1$. Якщо його швидкість дорівнює $v$, то час польоту $t$ становить:

    $$
    t = \frac{R_2 - R_1}{v}
    $$

2.  **Кут повороту циліндра.** За цей самий час $t$ циліндр, що обертається з кутовою швидкістю $\omega$, повертається на кут $\phi$. З кінематики обертального руху ми знаємо, що:

    $$
    \phi = \omega t
    $$

3.  **Зміщення смужки.** Зміщення $s$ на поверхні зовнішнього циліндра - це довжина дуги, яка відповідає куту повороту $\phi$ при радіусі $R_2$. З геометрії ми знаємо, що довжина дуги пов'язана з кутом (в радіанах) і радіусом співвідношенням:

    $$
    s = \phi R_2
    $$

4.  **Збираємо все разом.** Тепер ми маємо систему з трьох рівнянь. Наша мета - знайти $v$.
    *   З третього рівняння виразимо кут: $\phi = \frac{s}{R_2}$.
    *   Підставимо цей вираз для $\phi$ у друге рівняння: $\frac{s}{R_2} = \omega t$.
    *   Звідси виразимо час польоту $t$: $t = \frac{s}{\omega R_2}$.
    *   Тепер ми маємо два вирази для часу $t$. Прирівняємо їхні праві частини:

        $$
        \frac{R_2 - R_1}{v} = \frac{s}{\omega R_2}
        $$

    *   Нарешті, звідси виражаємо шукану швидкість $v$:
    
        $$
        v = \frac{\omega R_2 (R_2 - R_1)}{s}
        $$

Вимірявши $s$ та знаючи конструктивні параметри установки ($R_1, R_2$) і швидкість її обертання ($\omega$), Штерн зміг обчислити швидкості атомів срібла. Результати виявилися близькими до теоретичних розрахунків і становили сотні метрів за секунду (для срібла при температурі $\approx 1000 \text{°C}$ швидкість становить близько $600-700 \frac{\text{м}}{\text{с}}$).

Результат досліду Штерна: смужка срібла на зовнішньому циліндрі виявилася **розмитою**. Це означало, що атоми летять не з однією, а з різними швидкостями. Є більш швидкі (для них зміщення $s$ менше) і більш повільні (для них $s$ більше). Тому говорять про *розподіл* молекул за швидкостями.

### Середня квадратична швидкість

Оскільки молекули мають різні швидкості, для характеристики їхнього руху зручно використовувати деяку усереднену величину. У фізиці найчастіше використовують **середню квадратичну швидкість**.

> **Середня квадратична швидкість** $\bar{v}_{\text{кв}}$ - це корінь квадратний із середнього значення квадратів швидкостей усіх молекул.

Позначимо швидкості окремих молекул як $v_1, v_2, \dots, v_N$. Тоді:
1.  Знаходимо квадрати швидкостей: $v_1^2, v_2^2, \dots, v_N^2$.
2.  Знаходимо їхнє середнє арифметичне (**середній квадрат швидкості**): $\overline{v^2} = \frac{v_1^2 + v_2^2 + \dots + v_N^2}{N}$.
3.  Добуваємо з цього значення квадратний корінь:

    $$
    \bar{v}_{\text{кв}} = \sqrt{\overline{v^2}} = \sqrt{\frac{v_1^2 + v_2^2 + \dots + v_N^2}{N}}
    $$

Чому саме така складна величина? Тому що кінетична енергія молекули пропорційна квадрату швидкості ($E_k = \frac{m_0 v^2}{2}$). Тому середня кінетична енергія молекул прямо пов'язана із середнім квадратом швидкості, а не просто середньою швидкістю.

Ми згодом вивчимо основне рівняння МКТ і виведемо з нього, що середня квадратична швидкість прямо залежить від температури:

$$
\bar{v}_{\text{кв}} = \sqrt{\frac{3kT}{m_0}}
$$

де:
*   $T$ - абсолютна температура. Одиниця в СІ: **Кельвін (K)**. Що таке одиниця Кельвін, також скоро вивчимо.
*   $m_0$ - маса однієї молекули. Одиниця в СІ: **кілограм (кг)**.
*   $k$ - стала Больцмана, фундаментальна фізична стала. $k \approx 1.38 \cdot 10^{-23} \frac{\text{Дж}}{\text{К}}$.

Ця формула показує, що температура є мірою середньої кінетичної енергії поступального руху молекул. Чим вища температура, тим швидше в середньому рухаються молекули. Цей фундаментальний результат ми будемо скоро розглядати набагато детальніше.

---
## Сили взаємодії між молекулами

Третє положення МКТ стверджує, що частинки речовини взаємодіють між собою. Давайте розберемося в природі цих сил.

### Притягання та відштовхування: дві сторони однієї медалі

Між будь-якими молекулами одночасно діють сили притягання і сили відштовхування.
*   **Сили притягання** утримують молекули разом, не даючи їм розлетітися. Саме завдяки їм існують рідини та тверді тіла.
*   **Сили відштовхування** проявляються на дуже малих відстанях і не дають молекулам "злипнутися" або проникнути одна в одну. Саме завдяки їм речовину важко стиснути.

**Природа цих сил - електромагнітна.** Кожна молекула, хоч і є в цілому електронейтральною, складається з позитивно заряджених ядер і негативно заряджених електронів.
*   Коли молекули знаходяться на відносно великих відстанях (кілька власних діаметрів), електрони однієї молекули притягуються до ядер іншої, і навпаки.
*   Коли молекули наближаються впритул, їхні електронні оболонки починають перекриватися. Однойменно заряджені електрони сильно відштовхуються. Також починають сильно відштовхуватися і позитивно заряджені ядра. Ці сили відштовхування дуже стрімко зростають при зменшенні відстані.

### Залежність сил від відстані

Найважливішою характеристикою міжмолекулярних сил є їхня залежність від відстані $r$ між центрами молекул.
*   **Сили відштовхування** $F_{\text{відш}}$ є **короткодіючими**. Вони дуже швидко спадають зі збільшенням відстані. Приблизно їх можна описати законом $F_{\text{відш}} \sim \frac{1}{r^{13}}$.
*   **Сили притягання** $F_{\text{прит}}$ є більш **далекодіючими**. Вони спадають з відстанню повільніше, приблизно як $F_{\text{прит}} \sim \frac{1}{r^7}$.

Результуюча сила $F$, що діє між двома молекулами, є сумою цих двох сил. Існує певна відстань $r_0$, на якій сила притягання дорівнює за модулем силі відштовхування.
*   При $r = r_0$, $F_{\text{прит}} = F_{\text{відш}}$, результуюча сила $F = 0$. Це **положення стійкої рівноваги**.
*   При $r > r_0$, сили притягання переважають, і молекули притягуються одна до одної.
*   При $r < r_0$, сили відштовхування стрімко зростають і переважають, молекули відштовхуються.

---
## Енергія молекулярної системи

Тепер, коли ми знаємо про сили, ми можемо говорити про енергію.

### Кінетична та потенціальна енергія

Система взаємодіючих молекул має два види енергії:
1.  **Кінетична енергія $E_k$** - це енергія руху молекул. Як ми вже знаємо, вона пов'язана з температурою. $E_k = \frac{m_0 v^2}{2}$.
2.  **Потенціальна енергія $E_p$** - це енергія взаємодії молекул. Вона залежить від відстані між ними. За домовленістю, потенціальну енергію вважають рівною нулю, коли молекули знаходяться нескінченно далеко одна від одної ($r \to \infty$).
    *   Коли молекули зближуються з нескінченності, сили притягання виконують додатну роботу, і потенціальна енергія системи зменшується, стаючи **від'ємною**. Фактично, для зближення навіть не потрібно діяти зовнішньою силою, оскільки сили притягання самі виконують роботу. **Аналогія**: тіло, яке вільно падає в полі земного тяжіння без початкової швидкості. Приймемо потенціальну енергію нульовою в тій точці, звідки тіло починає своє падіння. Під час падіння потенціальна енергія тіла зменшується, оскільки зменшується його висота. Оскільки умовний "нульовий рівень" потенціальної енергії ми взяли в точці, з якої тіло почало падати, то під час падіння його потенціальна енергія стає від'ємною і поступово далі зменшується. При цьому сила тяжіння виконує додатню роботу (оскільки напрямок сили та переміщення тіла збігаються).
    *   Щоб дуже сильно зблизити молекули ($r < r_0$) зовнішні сили повинні виконати додатню роботи (при цьому сили відштовхування виконують від'ємну роботу), і потенціальна енергія стрімко зростає. **Аналогія**: тіло, яке знаходиться в полі земного тяжіння без початкової швидкості і яке підіймає зовнішня сила. Зовнішня сила буде виконувати додатню роботу, оскільки її напрямок буде збігатися із напрямком переміщення тіла. При цьому потенціальна енергія тіла буде збільшуватися, оскільки збільшується висота тіла над поверхнею Землі. Сила тяжіння виконує від'ємну роботу, оскільки напрямок її дії протилежний до напрямку переміщення.

Графік залежності потенціальної енергії $E_p$ від відстані $r$ має характерну форму, яку називають **потенціальною ямою**.

Ключові точки на графіку:
*   При $r \to \infty$, $E_p \to 0$.
*   При $r = r_0$ (положення рівноваги), потенціальна енергія має мінімальне значення $E_{p, \text{мін}}$.
*   **Глибина потенціальної ями** $|E_{p, \text{мін}}|$ - це, по суті, **енергія зв'язку**. Це та енергія, яку потрібно надати молекулам, щоб розірвати зв'язок між ними і розвести їх на нескінченну відстань.

Повна енергія молекулярної системи - це сума кінетичної та потенціальної енергії всіх її частинок.

> **Внутрішня енергія $U$** макроскопічного тіла - це сума кінетичної енергії хаотичного руху всіх частинок (молекул, атомів) цього тіла та потенціальної енергії їхньої взаємодії.

$$
U = \sum E_{k,i} + \sum E_{p,ij}
$$

де
* $E_{k,i}$ - кінетична енергія *і*-ої частинки (частинка з індексом `і`).
* $E_{p,ij}$ - потенціальна енергія взаємодії *і*-ої частинки із *j*-ою частинкою
* $\sum$ - символ підсумовування, яке відбувається по усім можливим індексам `і` та `j`.

**Важливо:** до внутрішньої енергії не входить кінетична енергія руху тіла як цілого та його потенціальна енергія в зовнішніх полях (наприклад, у полі тяжіння Землі).

---
## Агрегатні стани речовини: битва енергій

Тепер у нас є всі інструменти, щоб пояснити, чому речовина може бути твердою, рідкою або газоподібною. Все визначається співвідношенням між середньою кінетичною енергією молекул $E_k$ (тобто температурою) та енергією їхнього зв'язку $|E_{p, \text{мін}}|$ (глибиною потенціальної ями).

### Газоподібний стан

*   **Умова:** Середня кінетична енергія молекул набагато більша за енергію зв'язку. $E_k \gg |E_{p, \text{мін}}|$.
*   **Поведінка молекул:** Молекули мають настільки велику енергію, що сили притягання не можуть утримати їх одна біля одної. Вони "вилітають" з потенціальних ям і рухаються вільно, хаотично, заповнюючи весь наданий об'єм. Вони взаємодіють лише під час короткочасних зіткнень. Середні відстані між молекулами значно більші за їхні розміри.
*   **Властивості:** Гази не мають *власної* форми та об'єму, легко стискаються.

### Рідкий стан

*   **Умова:** Середня кінетична енергія молекул приблизно дорівнює енергії зв'язку. $E_k \approx |E_{p, \text{мін}}|$.
*   **Поведінка молекул:** Молекули вже не мають достатньо енергії, щоб повністю розлетітися. Вони знаходяться в "потенціальних ямах", створених сусідами, і коливаються біля положень рівноваги. Однак їхня кінетична енергія достатня, щоб час від часу "перестрибувати" зі свого місця на вільне місце поблизу. Це називається **стрибкоподібним рухом**. Молекули розташовані щільно, але невпорядковано. Для рідин характерний **ближній порядок** - певна впорядкованість у розташуванні найближчих сусідів, але цей порядок не поширюється на великі відстані.
*   **Властивості:** Рідини зберігають об'єм, але не мають власної форми (приймають форму посудини). Вони малостисливі.

### Твердий кристалічний стан

*   **Умова:** Середня кінетична енергія молекул набагато менша за енергію зв'язку. $E_k \ll |E_{p, \text{мін}}|$.
*   **Поведінка молекул:** Молекули "сидять" глибоко на дні своїх потенціальних ям. Їхньої енергії вистачає лише на те, щоб здійснювати малі коливання біля фіксованих положень рівноваги. Ці положення утворюють впорядковану просторову структуру, яка називається **кристалічною ґраткою**. Для кристалічних тіл характерний **дальній порядок** - впорядкованість у розташуванні атомів повторюється по всьому об'єму кристала.
*   **Властивості:** Тверді тіла зберігають і форму, і об'єм.

### Аморфний стан

Існують також **аморфні** тверді тіла (скло, смола, бурштин). Вони, як і рідини, мають лише ближній порядок у розташуванні частинок. Їх можна уявити як "застиглі" рідини з дуже високою в'язкістю.

### Плазма

При дуже високих температурах (тисячі й десятки тисяч Кельвінів) кінетична енергія частинок стає настільки великою, що при зіткненнях від атомів починають відриватися електрони. Речовина перетворюється на суміш позитивних іонів та вільних електронів.

> **Плазма** - це четвертий агрегатний стан речовини, який є частково або повністю іонізованим газом.

Це найпоширеніший стан речовини у Всесвіті (але не на Землі): з плазми складаються зорі, Сонце, міжзоряний простір. На Землі ми зустрічаємо плазму у вигляді блискавки, полум'я, в газорозрядних лампах.

Перехід речовини з одного агрегатного стану в інший називається **фазовим переходом** (плавлення, кипіння, конденсація тощо). Він відбувається при певних температурах і пов'язаний зі зміною співвідношення між $E_k$ та $E_p$.



# Основне рівняння МКТ ідеального газу

Ми вже знаємо, що речовина складається з величезної кількості крихітних частинок, які мають масу і безперервно хаотично рухаються. Це - погляд на речовину з боку **мікросвіту**.

З іншого боку, у повсякденному житті та в техніці ми маємо справу з "великими" порціями речовини (наприклад, газ у балоні або повітря в кімнаті) і вимірюємо їхні властивості, такі як тиск, об'єм, температура. Це - **макроскопічні параметри**.

*   **Мікроскопічні параметри** - це характеристики окремих молекул: їхня маса $m_0$, швидкість $\vec{v}$, імпульс $\vec{p}$, кінетична енергія $E_k$.
*   **Макроскопічні параметри** - це характеристики газу як цілого тіла: тиск $p$, об'єм $V$, температура $T$, маса газу $m$, густина $\rho$.

Головне завдання МКТ - побудувати міст між цими двома світами. Ми повинні зрозуміти, як хаотичний рух невидимих молекул перетворюється на величини, які ми можемо виміряти манометром чи термометром.

Важливим завданням є виведення **основного рівняння МКТ**, яке пов'язує тиск газу (макропараметр) з масою та швидкістю його молекул (мікропараметри).
## Модель ідеального газу

Реальні гази - це дуже складні системи. Молекули мають розміри, складну форму, взаємодіють між собою силами притягання та відштовхування (як ми розглядали в попередньому розділі). Врахувати все це одразу в математичних розрахунках неймовірно складно.

Тому фізики використовують спрощену модель - **ідеальний газ**. Це теоретична модель, яка дозволяє виявити найголовніші закономірності, нехтуючи другорядними деталями.

> **Ідеальний газ** - це фізична модель газу, яка задовольняє наступним умовам:
> 1.  **Молекули - це матеріальні точки.** Ми нехтуємо розмірами молекул порівняно з відстанями між ними. Власним об'ємом молекул теж нехтуємо.
> 2.  **Сили міжмолекулярної взаємодії відсутні.** Ми вважаємо, що молекули не притягуються і не відштовхуються одна від одної на відстані. Потенціальна енергія взаємодії дорівнює нулю ($E_p = 0$).
> 3.  **Взаємодія відбувається лише при зіткненнях.** Зіткнення молекул між собою та зі стінками посудини є **абсолютно пружними**. Це означає, що при ударі зберігається повна механічна (в даному випадку лише кінетична) енергія та імпульс. Час зіткнення дуже малий і зазвичай ним нехтують.

**Коли ця модель працює?** Реальні гази (повітря, кисень, гелій) поводяться майже як ідеальний газ за умов **малого тиску** (газ розріджений, відстані між молекулами великі, тому розмірами та силами взаємодії можна знехтувати) та **високої температури** (швидкості великі, тому молекули легко долають слабкі сили притягання). За звичайних кімнатних умов модель ідеального газу чудово описує повітря навколо нас.

Далі, говорячи "газ", ми матимемо на увазі саме ідеальний газ.

Ця модель дозволяє нам застосувати закони механіки Ньютона до руху окремих молекул, а потім, за допомогою статистичних методів, узагальнити результат на весь об'єм газу.

---

## Статистичний підхід та середні величини

У будь-якому макроскопічному об'ємі газу міститься неймовірна кількість молекул (згадайте сталу Авогадро - $6.022 \cdot 10^{23}$!). Відстежити рух кожної з них неможливо і непотрібно. Внаслідок хаотичного руху та постійних зіткнень швидкості молекул постійно змінюються.

Проте, коли частинок дуже багато, вступають у дію **статистичні закономірності**. Хоча поведінка однієї молекули випадкова, поведінка величезної сукупності молекул є передбачуваною і сталою.

Нам не важлива швидкість конкретної молекули №125839. Нам важливі середні характеристики руху всіх молекул.

Припустімо, ми маємо $N$ молекул зі швидкостями $\vec{v_1}, \vec{v_2}, ..., \vec{v_N}$.

1.  **Середня швидкість (як вектор):** Оскільки рух хаотичний, всі напрямки рівноправні. Кількість молекул, що летять вгору, приблизно дорівнює кількості молекул, що летять вниз. Тому векторна сума всіх швидкостей дорівнює нулю.
    $\vec{v}_{\text{сер}} = \frac{\vec{v_1} + \vec{v_2} + ... + \vec{v_N}}{N} = 0$.
    Це означає, що газ як ціле не рухається.

2.  **Середнє значення модуля швидкості (середня арифметична швидкість):** Якщо ми візьмемо модулі швидкостей (тобто просто "як швидко", без урахування напрямку), то середнє значення не буде нульовим:
    
    $$
    \overline{v} = \frac{v_1 + v_2 + ... + v_N}{N}
    $$
    
    Але для розрахунків енергії ця величина не дуже зручна.

3.  **Середній квадрат швидкості:** Кінетична енергія залежить від квадрата швидкості ($v^2$). Знайдемо середнє арифметичне квадратів швидкостей:
    
    $$
    \overline{v^2} = \frac{v_1^2 + v_2^2 + ... + v_N^2}{N}
    $$
    
    Це ключова статистична величина в МКТ.

    *Зверніть увагу:* $\overline{v^2}$ (середнє квадратів) **не дорівнює** $(\overline{v})^2$ (квадрату середньої арифметичної).

4.  **Середня квадратична швидкість:** Щоб отримати величину, яка має розмірність швидкості ($\text{м/с}$), добудемо корінь із середнього квадрата:
    
    $$
    \overline{v}_{\text{кв}} = \sqrt{\overline{v^2}}
    $$
    
    Саме ця швидкість характеризує середню кінетичну енергію молекул і використовується в основному рівнянні МКТ.

---
## Природа тиску газу

Що таке тиск газу з точки зору МКТ?

Ми знаємо макроскопічне означення тиску:
> **Тиск $p$** - це фізична величина, яка чисельно дорівнює силі $F$, що діє перпендикулярно до поверхні, поділеній на площу цієї поверхні $S$.

$$p = \frac{F}{S}$$

Одиниця тиску в СІ: **Паскаль (Па)**. $1 \text{ Па} = 1 \frac{\text{Н}}{\text{м}^2}$.

Звідки береться ця сила $F$ у газі? Газ тисне на стінки посудини (або на будь-яке тіло, занурене в нього) завдяки **ударам молекул**.

*   **Аналогія:** Уявіть, що ви поливаєте стіну водою зі шланга під сильним напором. Ви бачите, як струмінь води тисне на стіну. Цей тиск виникає через те, що безліч крапель води вдаряються об стіну і передають їй свій імпульс.

Молекули газу - це такі самі "краплі", тільки їх незрівнянно більше, і удари відбуваються набагато частіше. Кожен окремий удар молекули дуже слабкий, але мільярди ударів щосекунди зливаються в одну постійну силу тиску, яку ми можемо виміряти манометром.

**Отже, завдання виведення основного рівняння МКТ зводиться до того, щоб розрахувати сумарну силу ударів молекул об стінку посудини.**

---

## Виведення основного рівняння МКТ

Давайте пройдемо цей шлях крок за кроком. Ми будемо використовувати другий закон Ньютона в імпульсній формі, який стверджує, що сила дорівнює швидкості зміни імпульсу ($F = \frac{\Delta p}{\Delta t}$).

**1. Спрощена модельна ситуація**

Уявимо ідеальний газ, закритий у посудині кубічної форми з ребром $L$.
*   Об'єм посудини $V = L^3$.
*   Площа однієї стінки $S = L^2$.
*   У посудині знаходиться $N$ молекул, маса кожної $m_0$.

Для зручності введемо важливу величину - **концентрацію молекул**.

> **Концентрація $n$** - це фізична величина, що показує кількість молекул в одиниці об'єму.

$$
n = \frac{N}{V}
$$

Одиниця концентрації в СІ: **обернений кубічний метр ($м^{-3}$)** (тобто "штук на метр кубічний").

**2. Розгляд удару однієї молекули**

Виберемо одну молекулу, яка рухається зі швидкістю $\vec{v}$ і вдаряється об стінку посудини (назвемо її стінка А), перпендикулярну до осі OХ.
Розкладемо вектор швидкості на проекції: $\vec{v} = (v_x, v_y, v_z)$. Квадрат модуля швидкості: $v^2 = v_x^2 + v_y^2 + v_z^2$.

При ударі об стінку А (яка перпендикулярна осі X) змінюється лише проекція швидкості $v_x$. Оскільки удар абсолютно пружний, молекула відскакує з тією ж за модулем швидкістю, але в протилежному напрямку.
*   Імпульс до удару (проекція на вісь X): $p_{0x} = m_0 v_x$ (вважаємо, що молекула летіла до стінки в додатному напрямку осі X).
*   Імпульс після удару: $p_{1x} = m_0 (-v_x) = -m_0 v_x$.
*   **Зміна імпульсу молекули:** $\Delta p_{\text{мол}} = p_{1x} - p_{0x} = -m_0 v_x - m_0 v_x = -2m_0 v_x$.

Згідно з третім законом Ньютона, якщо стінка змінила імпульс молекули на $\Delta p_{\text{мол}}$, то молекула передала стінці імпульс $\Delta p_{\text{стінки}}$, який дорівнює за модулем і протилежний за знаком:

**Імпульс, отриманий стінкою від одного удару:**

$$
\Delta p_{\text{1 удар}} = - \Delta p_{\text{мол}} = 2m_0 v_x
$$

*(Ми розглядаємо модуль проекції швидкості $v_x$ для розрахунку сили, тому знак мінус нас тут не цікавить, нас цікавить величина переданого імпульсу).*

**3. Скільки молекул вдарить об стінку за певний час?**

Тепер нам треба підрахувати загальний імпульс, переданий стінці всіма молекулами за невеликий проміжок часу $\Delta t$.

Які молекули встигнуть долетіти до стінки площею $S$ за час $\Delta t$? Лише ті, які:
* Рухаються в бік цієї стінки (мають додатну проекцію $v_x > 0$).
* Знаходяться від стінки на відстані, не більшій за $l = v_x \Delta t$.

Уявімо шар газу біля стінки товщиною $l = v_x \Delta t$.
*   Об'єм цього шару: $V_{\text{шару}} = S \cdot l = S \cdot v_x \Delta t$.
*   Кількість молекул у цьому шарі знайдемо через концентрацію: $N_{\text{в шарі}} = n \cdot V_{\text{шару}} = n S v_x \Delta t$.

Але ми пам'ятаємо про хаотичність руху (ізотропність). У середньому половина молекул у цьому шарі рухається *до* стінки, а інша половина - *від* неї. Тому об стінку вдариться лише половина молекул з шару:

$$
N_{\text{ударів}} = \frac{1}{2} N_{\text{в шарі}} = \frac{1}{2} n S v_x \Delta t
$$

*Примітка: Це спрощення. Насправді молекули мають різні швидкості $v_x$. Точний розрахунок вимагає інтегрування за розподілом швидкостей, але результат для середніх величин буде таким самим, як у нашому спрощеному виведенні. Тут ми також зробили ще одне припущення: молекули не зіштовхуються одна з одною на шляху до стінки. У реальності вони зіштовхуються, але через збереження імпульсу загальний результат для тиску не змінюється, що й підтверджують більш строгі статистичні розрахунки.*
**4. Розрахунок сили тиску та самого тиску**

Знайдемо повний імпульс $\Delta P_{\text{заг}}$, переданий стінці за час $\Delta t$. Для цього помножимо кількість ударів на імпульс одного удару.
Тут ми повинні зробити важливий крок: замінити швидкість $v_x$ конкретної молекули на деяку усереднену характеристику, оскільки молекули мають різні швидкості.
У формулах вище ми мали справу з $v_x$ у кількості ударів та $v_x$ в імпульсі одного удару. При перемноженні отримаємо $v_x^2$. Тому коректно буде використовувати **середнє значення квадрата проекції швидкості $\overline{v_x^2}$**.

$$
\Delta P_{\text{заг}} = N_{\text{ударів}} \cdot \Delta p_{\text{1 удар}}
$$

Замінюємо $v_x \cdot v_x$ на $\overline{v_x^2}$, переходячи до середнього по всім молекулам:

$$
\Delta P_{\text{заг}} = \left( \frac{1}{2} n S \Delta t \right) \cdot (2 m_0 ) \cdot \overline{v_x^2}
$$
Двійки скорочуються:

$$
\Delta P_{\text{заг}} = n S \Delta t \cdot m_0 \overline{v_x^2}
$$

Середня сила $F$, що діє на стінку, дорівнює зміні імпульсу за одиницю часу:

$$
F = \frac{\Delta P_{\text{заг}}}{\Delta t} = \frac{n S \Delta t m_0 \overline{v_x^2}}{\Delta t} = n S m_0 \overline{v_x^2}
$$

Тепер знаходимо тиск $p$ на стінку площею $S$:

$$
p = \frac{F}{S} = \frac{n S m_0 \overline{v_x^2}}{S} = n m_0 \overline{v_x^2}
$$
**5. Врахування хаотичності руху (Фінальний акорд)**

Ми отримали формулу тиску через середній квадрат проекції швидкості на вісь X ($\overline{v_x^2}$). Але газ тисне однаково на всі стінки (закон Паскаля). Це наслідок хаотичності руху: молекули не віддають перевагу жодному з напрямків (вліво-вправо, вперед-назад, вгору-вниз).
Це означає, що середні квадрати проекцій швидкостей на всі три осі однакові:
$\overline{v_x^2} = \overline{v_y^2} = \overline{v_z^2}$.

Повний квадрат швидкості молекули дорівнює сумі квадратів її проекцій: $v^2 = v_x^2 + v_y^2 + v_z^2$.
Для середніх значень це теж справедливо:
$\overline{v^2} = \overline{v_x^2} + \overline{v_y^2} + \overline{v_z^2}$.

Оскільки всі три доданки рівні, ми можемо записати:
$\overline{v^2} = 3 \overline{v_x^2}$.

Звідси знаходимо потрібну нам $\overline{v_x^2}$:

$$
\overline{v_x^2} = \frac{1}{3} \overline{v^2}
$$

Підставляємо цей вираз у нашу формулу для тиску і отримуємо **основне рівняння МКТ ідеального газу**:

$$
p = \frac{1}{3} n m_0 \overline{v^2}
$$

Проаналізуємо його:
*   **Зліва:** Макроскопічний параметр - тиск $p$.
*   **Справа:** Мікроскопічні параметри - маса молекули $m_0$, середня квадратична швидкість (у квадраті) $\overline{v^2}$, а також концентрація $n$ (яка є містком між мікро- та макро-, бо $n=N/V$).

**Фізичний зміст:** Тиск ідеального газу пропорційний масі молекул, їхній концентрації та середньому квадрату їхньої швидкості. Коефіцієнт $1/3$ відображає тривимірність нашого простору і хаотичність руху (молекули "розподіляють" свої удари між трьома вимірами).

---
## Інші форми запису основного рівняння МКТ

Отримане рівняння можна записати в інших формах, які розкривають глибший фізичний зміст або зручніші для розв'язування задач.

### 1. Зв'язок тиску із середньою кінетичною енергією

Згадаймо формулу кінетичної енергії однієї молекули (поступального руху): $E_{k} = \frac{m_0 v^2}{2}$.
Середня кінетична енергія поступального руху молекул $\overline{E}_k$ визначається через середній квадрат швидкості:

$$
\overline{E}_k = \frac{m_0 \overline{v^2}}{2}
$$

Одиниця енергії в СІ: **Джоуль (Дж)**.

З цієї формули видно, що добуток $m_0 \overline{v^2}$ дорівнює подвоєній середній кінетичній енергії: $m_0 \overline{v^2} = 2\overline{E}_k$.

Підставимо це в основне рівняння МКТ ($p = \frac{1}{3} n \underbrace{m_0 \overline{v^2}}_{2\overline{E}_k}$):

$$
p = \frac{2}{3} n \overline{E}_k
$$

**Це надзвичайно важливий результат!** Він дає нам найглибше розуміння природи тиску.

> Тиск ідеального газу прямо пропорційний концентрації молекул та їхній середній кінетичній енергії поступального руху.

### 2. Зв'язок тиску з густиною газу

Згадаймо означення густини речовини $\rho$ (маса одиниці об'єму).

Маса газу $m$ - це маса однієї молекули $m_0$ помножена на їх кількість $N$: 

$$m = N m_0$$

Густина 

$$\rho = \frac{m}{V} = \frac{N m_0}{V}$$

Оскільки $N/V$ - це концентрація $n$, то:

$$
\rho = n m_0
$$

Одиниця густини в СІ: **кілограм на метр кубічний ($\text{кг}/\text{м}^3$)**.

Подивимось на основне рівняння: 

$$p = \frac{1}{3} \underbrace{n m_0}_{\rho} \overline{v^2}$$

Замінивши $n m_0$ на $\rho$, отримуємо:

$$
p = \frac{1}{3} \rho \overline{v^2}
$$

Ця формула зручна, коли відомі макроскопічні параметри газу (густина) і потрібно знайти мікроскопічні (швидкість), або навпаки. Наприклад, знаючи тиск і густину повітря, можна легко оцінити середню квадратичну швидкість його молекул: $\overline{v}_{\text{кв}} = \sqrt{\frac{3p}{\rho}}$.

### 3. Середня квадратична швидкість

Із щойно виведеної формули $p = \frac{1}{3} \rho \overline{v^2}$ ми можемо легко виразити середній квадрат швидкості:

$$
\overline{v^2} = \frac{3p}{\rho}
$$

Для характеристики теплового руху часто використовують **середню квадратичну швидкість**, яка є коренем з цієї величини.

> **Середня квадратична швидкість $\overline{v}_{\text{кв}}$** - це корінь квадратний із середнього значення квадратів швидкостей.
>
> $$ \overline{v}_{\text{кв}} = \sqrt{\overline{v^2}} = \sqrt{\frac{3p}{\rho}} $$

Ця формула дозволяє, вимірявши тиск і густину газу, обчислити, з якою "типовою" швидкістю рухаються його молекули. Наприклад, для повітря за нормальних умов ($\approx 10^5$ Па, $\approx 1.29$ кг/м³) середня квадратична швидкість молекул становить близько 480 м/с - це швидше за швидкість звуку!

---
## Тиск суміші газів. Закон Дальтона

Повітря навколо нас - це не один газ, а суміш (азот, кисень, аргон тощо). Як визначається тиск суміші?

МКТ дає просту відповідь. Тиск - це результат ударів молекул. Молекули ідеального газу не взаємодіють між собою на відстані, тому молекули кисню в повітрі вдаряються об стінки незалежно від молекул азоту. Кожен газ у суміші створює свій власний тиск так, ніби інших газів у посудині взагалі не було.

> **Парціальний тиск** (від лат. *partialis* - частковий) - це тиск, який створював би один із компонентів газової суміші, якби він сам займав увесь об'єм суміші при тій самій температурі.

Якщо в нас є суміш газів 1, 2, 3..., то кожен з них має свою концентрацію ($n_1, n_2, ...$) і свою середню кінетичну енергію молекул ($\overline{E}_{k1}, \overline{E}_{k2}, ...$).
Кожен створює свій парціальний тиск:

$$p_1 = \frac{2}{3} n_1 \overline{E}_{k1}$$

$$p_2 = \frac{2}{3} n_2 \overline{E}_{k2}$$

і т.д.

Загальний тиск суміші $p$ визначається сумарною силою ударів усіх молекул, тому він дорівнює сумі парціальних тисків. Це твердження називається **законом Дальтона** (відкритий експериментально англійським фізиком Джоном Дальтоном у 1801 році, згодом теоретично обґрунтований МКТ).

> **Закон Дальтона:** Тиск суміші хімічно неактивних ідеальних газів дорівнює сумі парціальних тисків усіх компонентів суміші.

$$
p = p_1 + p_2 + ... + p_k
$$

Наприклад, атмосферний тиск складається з парціального тиску азоту (близько 78%), кисню (близько 21%) та інших газів.

---
## Межі застосування: від ідеального до реального

На завершення важливо обговорити, де наша ідеальна модель працює, а де дає збій.

### Нормальні умови (н. у.)

Для порівняння властивостей газів та проведення розрахунків у фізиці та хімії часто використовують так звані **нормальні умови**.

> **Нормальні умови (н. у.)** - це стандартний набір значень тиску і температури. Зазвичай це:
> *   Тиск $p_0 = 101325 \text{ Па} \approx 1.013 \cdot 10^5 \text{ Па}$ (що дорівнює 1 атмосфері). Часто округлюють до $10^5 \text{ Па}$ або $100 \text{ кПа}$.
> *   Температура $T_0 = 0 \text{ °C}$ (або $273.15 \text{ K}$ за абсолютною шкалою, яку ми вивчимо пізніше).

За нормальних та близьких до них умов більшість реальних газів (повітря, азот, кисень, гелій) поводяться практично як ідеальні, і всі виведені нами формули для них працюють з високою точністю.

### Критичний стан: коли ідеальна модель ламається

Що станеться, якщо ми почнемо сильно стискати газ (збільшувати тиск і концентрацію) та одночасно його охолоджувати?
1.  **Молекули зблизяться.** Відстані між ними стануть сумірними з їхніми розмірами. Тепер уже не можна нехтувати власним об'ємом молекул.
2.  **Швидкість молекул зменшиться.** Їхня кінетична енергія стане порівнянною з потенціальною енергією притягання. Тепер уже не можна нехтувати силами взаємодії.

У такому випадку ми вже не можемо використовувати модель ідеального газу і фізикам доводиться вводити певні поправки до отриманих формул.

Якщо продовжити зменшувати температуру і збільшувати тиск, газ починає перетворюватися на рідину. Проте існує певна **критична температура** $T_{кр}$ для кожної речовини.
*   Якщо температура газу **вища** за критичну, його **неможливо** перетворити на рідину, як би сильно ми його не стискали. Речовина в такому стані називається просто газом.
*   Якщо температура **нижча** за критичну, то при достатньому стисканні газ починає конденсуватися в рідину. Речовина в газоподібному стані нижче критичної температури називається **парою**.

> **Критичний стан** - це стан речовини при критичній температурі $T_{кр}$ та критичному тиску $p_{кр}$, в якому зникає різниця у фізичних властивостях між рідиною та її парою. Густина рідини і пари стає однаковою, і межа поділу між ними зникає.

Вивчення реальних газів та критичного стану - це вже наступний, більш глибокий рівень термодинаміки та МКТ, але розуміння його існування допомагає нам чітко окреслити межі застосовності тієї елегантної і простої моделі ідеального газу, яку ми розібрали вище. Модель ідеального газу не передбачає існування критичного стану, оскільки в ній відсутні сили притягання між молекулами, необхідні для утворення рідини. Це нагадування про те, що ідеальний газ - це лише корисна спрощена модель.


# Температура

## Що таке теплова рівновага?

Спочатку давайте забудемо про молекули. Уявімо, що ми фізики XIX століття, які можуть лише спостерігати за властивостями тіл як єдиного цілого.


Уявіть, що ми беремо два тіла: гарячу металеву кульку і склянку з холодною водою. Якщо ми опустимо кульку у воду, що станеться? Ми інтуїтивно знаємо: кулька охолоне, а вода нагріється. Цей процес передачі енергії (який ми називаємо теплообміном) триватиме доти, доки їхні "ступені нагрітості" не зрівняються. Після цього видимих змін більше не відбуватиметься.

> **Стан теплової рівноваги** - це такий стан системи, в якому всі її макроскопічні параметри (тиск, об'єм, густина тощо) залишаються незмінними як завгодно довго за відсутності зовнішніх впливів.

Коли кулька і вода досягли теплової рівноваги, вони мають однакову спільну властивість. Саме цю властивість ми й називаємо **температурою**.

Тобто, з макроскопічної точки зору:

> **Температура** - це фізична величина, яка характеризує стан теплової рівноваги термодинамічної системи. Усі тіла, що перебувають у тепловій рівновазі, мають однакову температуру.

Це твердження є настільки фундаментальним, що його називають **нульовим законом термодинаміки**. Воно звучить так:

> **Нульовий закон термодинаміки:** якщо система А перебуває в тепловій рівновазі з системою В, а система В - у тепловій рівновазі з системою С, то системи А і С також перебувають у тепловій рівновазі між собою.

Це може здатися очевидним, але саме цей закон обґрунтовує можливість вимірювання температури. Адже якщо "система В" - це наш термометр, то, вимірявши температуру тіл А і С і отримавши однаковий результат, ми можемо бути впевнені, що при контакті ці тіла не будуть обмінюватися теплотою.

---

## Як виміряти температуру? Термометри та шкали

Щоб виміряти температуру, нам потрібен прилад - **термометр**. Принцип його роботи простий: ми використовуємо **термометричне тіло** (наприклад, ртуть або спирт у скляній колбі), властивість якого (наприклад, об'єм) помітно і передбачувано змінюється з температурою.

Але просто спостерігати за розширенням ртуті недостатньо. Нам потрібна шкала - система відліку з одиницями вимірювання. Для її створення потрібні **реперні (опорні) точки** - легко відтворювані стани, яким приписують певні значення температури.

### Шкала Цельсія (°C)

Шкала Цельсія (°C) - це найвідоміша нам шкала, запропонована шведським вченим Андерсом Цельсієм у 1742 році.
*   **Перша реперна точка:** Температура танення льоду за нормального атмосферного тиску. Цій точці приписали значення **0 °C**.
*   **Друга реперна точка:** Температура кипіння води за нормального атмосферного тиску. Їй приписали значення **100 °C**.
*   Інтервал між цими точками на шкалі термометра ділять на 100 рівних поділок. Кожна поділка - це один градус Цельсія.

Шкала Цельсія дуже зручна в побуті, але має один недолік для фізики: вона має від'ємні значення, а нуль на ній вибраний досить довільно.

### Абсолютна шкала температур (шкала Кельвіна, K)

У XIX столітті англійський фізик Вільям Томсон (лорд Кельвін) запропонував ідею **абсолютної температури**. Він зрозумів, що має існувати найнижча можлива температура у Всесвіті, нижче якої охолодити тіло неможливо. Цю температуру назвали **абсолютним нулем**.

> **Абсолютний нуль температури** - це теоретична мінімальна температура, за якої припиняється тепловий рух частинок речовини.

Шкала, побудована від цього абсолютного нуля, називається абсолютною шкалою температур, або шкалою Кельвіна.

*   Одиниця температури в цій шкалі - **Кельвін (К)**. Це основна одиниця температури в системі СІ.
*   Абсолютний нуль відповідає **0 К**.
*   Ціна поділки в шкалі Кельвіна дорівнює ціні поділки в шкалі Цельсія. Тобто, зміна температури на 1 К дорівнює зміні на 1 °C.

Абсолютний нуль відповідає температурі -273.15 °C. Тому зв'язок між шкалами дуже простий:

$$
T = t + 273.15
$$

де:
*   $T$ - абсолютна температура в Кельвінах (К).
*   $t$ - температура в градусах Цельсія (°C).

Для шкільних розрахунків ми часто будемо використовувати округлене значення: $T = t + 273$.

**Приклади:**
*   Температура танення льоду: $t = 0 \text{ °C} \implies T = 0 + 273 = 273 \text{ K}$.
*   Температура кипіння води: $t = 100 \text{ °C} \implies T = 100 + 273 = 373 \text{ K}$.
*   Кімнатна температура: $t = 20 \text{ °C} \implies T = 20 + 273 = 293 \text{ K}$.

### Шкала Фаренгейта (°F)

Для загального розвитку варто згадати шкалу, яка використовується в США та деяких інших країнах. Вона має інші реперні точки (температура замерзання суміші води, льоду і солі та нормальна температура людського тіла). Зв'язок зі шкалою Цельсія такий: 

$$T_F = 1.8t + 32$$

---
## Температура: погляд зсередини (мікроскопічний підхід)

Тепер давайте зазирнемо всередину речовини і спробуємо зрозуміти, що таке температура з точки зору молекулярно-кінетичної теорії (МКТ). З попереднього матеріалу ми знаємо, що тиск газу виникає через удари молекул. А що ж таке температура?

### Ключовий експеримент: пошук величини, що залежить від температури

Давайте проведемо уявний експеримент, який допоможе нам знайти міст між макро- та мікросвітом. Цей експеримент є узагальненням реальних дослідів, які проводили фізики.

**Установка:**

Візьмемо три герметичні посудини з різними ідеальними газами: воднем ($\text{H}_2$), гелієм ($\text{He}$) і киснем ($\text{O}_2$).
*   Об'єми посудин $V_{\text{H}_2}, V_{\text{He}}, V_{\text{O}_2}$ - різні.
*   Кількість молекул у кожній посудині $N_{\text{H}_2}, N_{\text{He}}, N_{\text{O}_2}$ - теж різна.
*   Кожна посудина з'єднана з манометром для вимірювання тиску $p$.

**Хід експерименту:**

Помістимо всі три посудини у велику ємність з льодом, що тане. Зачекаємо деякий час. Тиск у кожній посудині спочатку буде змінюватися, але згодом стабілізується. Це означає, що всі три гази досягли теплової рівноваги з танучим льодом.

Згідно з макроскопічним визначенням, тепер **усі три гази мають однакову температуру**: $t = 0 \text{ °C}$ або $T = 273 \text{ K}$.

Тепер виміряємо тиск $p$ у кожній посудині. Значення $p, V, N$ для кожного газу будуть абсолютно різними.

**Аналіз результатів:**

Згадаймо основне рівняння МКТ у формі, що пов'язує тиск із середньою кінетичною енергією молекул $\overline{E_k}$:

$$p = \frac{2}{3} n \overline{E_k}$$

Оскільки концентрація $n = \frac{N}{V}$, підставимо її в рівняння:

$$p = \frac{2}{3} \frac{N}{V} \overline{E_k}$$

Звідси ми можемо виразити середню кінетичну енергію молекул через макроскопічні параметри, які ми можемо виміряти:

$$
\overline{E_k} = \frac{3pV}{2N}
$$

А тепер найцікавіше. Якщо ми розрахуємо за цією формулою середню кінетичну енергію для кожного з наших трьох газів, виявиться, що, незважаючи на різні $p, V, N$, **результат буде однаковим**!

$$\frac{3p_{\text{H}_2} V_{\text{H}_2}}{2N_{\text{H}_2}} = \frac{3p_{\text{He}} V_{\text{He}}}{2N_{\text{He}}} = \frac{3p_{\text{O}_2} V_{\text{O}_2}}{2N_{\text{O}_2}}$$

Оскільки множник $3/2$ однаковий, то це означає, що однаковою є і величина $\frac{pV}{N}$:

$$\frac{p_{\text{H}_2} V_{\text{H}_2}}{N_{\text{H}_2}} = \frac{p_{\text{He}} V_{\text{He}}}{N_{\text{He}}} = \frac{p_{\text{O}_2} V_{\text{O}_2}}{N_{\text{O}_2}}$$

**Висновок експерименту:**

Якщо різні гази перебувають у стані теплової рівноваги (тобто мають однакову температуру), то для них однаковою є і середня кінетична енергія поступального руху молекул $\overline{E_k}$. Якщо збільшити температуру, то при досягненні теплової рівноваги вищевказані рівності будуть виконуватись, але тепер величина $\frac{pV}{N}$ для усіх газів буде більшою порівняно зі станом за нижчої температури, а це означає, що більшою буде і кінетична енергія $\overline{E_k}$.

Ще раз: ми збільшили температуру, при цьому змінилися об'єми та тиски газів, і у них із самого початку була різна кількість молекул. Але відношення $\frac{pV}{N}$ залишається однаковим для усіх газів при заданій температурі. Збільшення температури просто призводить до збільшення цього відношення, і, як результат, до збільшення кінетичної енергії $\overline{E_k}$.

Оскільки величина $\frac{pV}{N}$ однакова для всіх газів, що перебувають за однакової температури, а $\overline{E_k}$ прямо пропорційна цій величині, то й **середня кінетична енергія поступального руху молекул $\overline{E_k}$ є однаковою для всіх газів за однакової температури**.

Це фундаментальний висновок! Він показує, що температура є прямою мірою середньої кінетичної енергії хаотичного руху частинок речовини.

> **Температура** - це фізична величина, яка характеризує стан теплової рівноваги макроскопічної системи і є мірою середньої кінетичної енергії хаотичного поступального руху частинок, з яких складається система.

---
## Абсолютна шкала температур та стала Больцмана

Отже, ми встановили, що величина $\frac{pV}{N}$ є універсальною мірою температури, оскільки вона прямо пропорційна $\overline{E_k}$. Давайте позначимо цю "енергетичну температуру" як $\theta$:

$$\theta = \frac{pV}{N}$$

$$\overline{E_k} = \frac{3}{2}\theta $$

Одиницею вимірювання такої температури є **Джоуль (Дж)**. Однак у повсякденному житті вимірювати температуру в джоулях незручно. І ми звикли до шкали Цельсія.

Для зв'язку між звичною нам температурною шкалою і цією енергетичною мірою вводять **абсолютну температуру** $T$ і коефіцієнт пропорційності - **сталу Больцмана** $k$.

> **Стала Больцмана $k$** - це фундаментальна фізична стала, що пов'язує температуру з енергією. Її значення в СІ:
>
> $$k \approx 1.38 \cdot 10^{-23} \frac{\text{Дж}}{\text{К}}$$
>
> Стала Больцмана, по суті, є перехідним містком між мікроскопічним світом енергій (Джоулі) і макроскопічним світом температур (Кельвіни).

Зв'язок визначається так:

$$ \theta = kT \quad \text{або} \quad \frac{pV}{N} = kT $$

Одиницею вимірювання абсолютної температури $T$ є **Кельвін (К)**.

Тепер ми готові отримати одне з найважливіших рівнянь у всій молекулярній фізиці. Ми просто підставимо вираз $\theta = kT$ у нашу формулу для середньої кінетичної енергії:

$$
\overline{E_k} = \frac{3}{2}\theta \implies \overline{E_k} = \frac{3}{2}kT
$$

$$
\overline{E_k} = \frac{3}{2}kT
$$

Це і є мікроскопічне визначення температури!

> **Абсолютна температура $T$** - це фізична величина, яка є мірою середньої кінетичної енергії хаотичного поступального руху частинок речовини.

**Важливе уточнення:** Чому ми говоримо саме про *поступальний* рух? Складні молекули (як кисень $\text{O}_2$ чи вуглекислий газ $\text{CO}_2$) можуть не тільки рухатися як єдине ціле, але й обертатися та коливатися. Ці види руху теж мають свою енергію. Але виявляється, що саме енергія поступального руху, тобто руху центра мас молекули, безпосередньо пов'язана з температурою.

Тепер, коли ми маємо фундаментальний зв'язок $\overline{E_k} = \frac{3}{2}kT$, ми можемо по-новому поглянути на деякі поняття.

**Що таке абсолютний нуль з точки зору МКТ?**

Якщо $T = 0 \text{ К}$, то з формули випливає, що $\overline{E_k} = 0$. Це означає, що при абсолютному нулі **припиняється поступальний рух молекул**.

*Досягти абсолютного нуля на практиці неможливо, але вчені в лабораторіях наближаються до нього на мільйонні частки градуса. Також, згідно з квантовою механікою, навіть при 0 К частинки здійснюють так звані "нульові коливання", тобто повний спокій неможливий. Але з точки зору класичної фізики, яку ми вивчаємо, 0 К - це повний спокій.*

---
## Рівняння стану ідеального газу

Давайте знову візьмемо основне рівняння МКТ:

$$p = \frac{2}{3} n \overline{E_k}$$

Тепер ми можемо замінити $\overline{E_k}$ на $\frac{3}{2}kT$:

$$
p = \frac{2}{3} n \left( \frac{3}{2}kT \right)
$$

Множники $\frac{2}{3}$ і $\frac{3}{2}$ скорочуються, і ми отримуємо надзвичайно просте й елегантне рівняння:

$$
p = nkT
$$

Це **рівняння стану ідеального газу** (у формі для тиску). Воно пов'язує три макроскопічні параметри газу - тиск $p$, концентрацію $n$ та температуру $T$ - через фундаментальну константу $k$. Це рівняння є одним із наріжних каменів усієї термодинаміки.

---

## Середня квадратична швидкість та її зв'язок з температурою

Ми вже розглянули дві надзвичайно важливі залежності для середньої кінетичної енергії молекул ідеального газу:

$$\overline{E}_k = \frac{m_0 \overline{v^2}}{2}$$

$$\overline{E}_k = \frac{3}{2}kT$$

Прирівнявши праві частиниц цих виразів, ми отримуємо прямий зв'язок між температурою (макропараметр) та швидкістю руху молекул (мікропараметр):

$$ \frac{m_0 \overline{v^2}}{2} = \frac{3}{2}kT $$

Скоротивши на 2, отримуємо: $m_0 \overline{v^2} = 3kT$.

Звідси легко виразити середній квадрат швидкості, а потім і саму середню квадратичну швидкість:

$$ \overline{v^2} = \frac{3kT}{m_0} $$

$$ \overline{v}_{\text{кв}} = \sqrt{\overline{v^2}} = \sqrt{\frac{3kT}{m_0}} $$

Ця формула чудово демонструє фізичний зміст температури: середня квадратична швидкість молекул прямо пропорційна кореню квадратному з абсолютної температури. Чим гарячіший газ, тим швидше рухаються його молекули. Формула також показує, що за однакової температури легші молекули (менша $m_0$) рухаються швидше, ніж важчі.

Проте, на практиці набагато зручніше оперувати не масою однієї молекули ($m_0$) і сталою Больцмана ($k$), а макроскопічними величинами: **молярною масою ($M$)** та **універсальною газовою сталою ($R$)**.

Зв'язок між ними встановлюється через сталу Авогадро $N_A \approx 6.0221 \cdot 10^{23} \text{ моль}^{-1}$:

*   **Молярна маса $M$** - це маса одного моля речовини. Вона дорівнює масі однієї молекули, помноженій на кількість молекул в одному молі: $M = m_0 N_A$. Звідси $m_0 = \frac{M}{N_A}$.
*   **Універсальна газова стала $R$** - це, по суті, стала Больцмана, але розрахована не на одну молекулу, а на один моль речовини. Вона поєднує в собі дві фундаментальні константи.

> **Універсальна газова стала $R$** дорівнює добутку сталої Больцмана $k$ та сталої Авогадро $N_A$.
>
> $$ R = k N_A $$
>
> $$ R \approx (1.3806 \cdot 10^{-23} \frac{\text{Дж}}{\text{К}}) \cdot (6.0221 \cdot 10^{23} \text{ моль}^{-1}) $$
>
> $$ R \approx 8.314 \frac{\text{Дж}}{\text{моль} \cdot \text{К}} $$

Тепер зробимо заміну у нашій формулі для швидкості $\overline{v}_{\text{кв}} = \sqrt{\frac{3kT}{m_0}}$. Підставимо вирази для $k$ та $m_0$:
*   $k = \frac{R}{N_A}$
*   $m_0 = \frac{M}{N_A}$

$$ \overline{v}_{\text{кв}} = \sqrt{\frac{3 \cdot \frac{R}{N_A} \cdot T}{\frac{M}{N_A}}} = \sqrt{\frac{3RT}{N_A} \cdot \frac{N_A}{M}} $$

Стала Авогадро $N_A$ скорочується, і ми отримуємо фінальну, дуже зручну для розрахунків формулу:

$$\bar{v}_{\text{кв}} = \sqrt{\frac{3RT}{M}}$$

Ця формула пов'язує середню квадратичну швидкість молекул з макроскопічними параметрами газу: його абсолютною температурою $T$ та молярною масою $M$. Із формули бачимо:
1.  Швидкість руху молекул залежить лише від температури та роду газу (його молярної маси).
2.  При однаковій температурі молекули легшого газу рухаються значно швидше за молекули важчого газу. Саме тому легкі гази, такі як водень та гелій, швидше "витікають" з атмосфери Землі у космос.


# Рівняння стану ідеального газу

У попередніх розділах ми встановили два надзвичайно важливі зв'язки.

1.  **Основне рівняння МКТ** пов'язало тиск $p$ з мікроскопічними параметрами:

    $$p = \frac{2}{3} n \overline{E_k}$$

2.  **Мікроскопічне визначення температури** показало, що абсолютна температура $T$ є мірою середньої кінетичної енергії молекул:

    $$\overline{E_k} = \frac{3}{2}kT$$

Тепер настав час об'єднати ці два результати. Якщо ми підставимо вираз для середньої кінетичної енергії $\overline{E_k}$ в основне рівняння МКТ, ми отримаємо щось справді елегантне.

$$p = \frac{2}{3} n \left( \frac{3}{2}kT \right)$$

Множники $\frac{2}{3}$ та $\frac{3}{2}$ взаємно скорочуються, і ми отримуємо першу, дуже важливу форму рівняння стану ідеального газу:

$$ p = nkT $$

Це рівняння вже пов'язує три основні макроскопічні параметри газу: тиск $p$, температуру $T$ та концентрацію $n$. Однак на практиці вимірювати концентрацію (кількість молекул в кубічному метрі) не завжди зручно. Набагато частіше ми маємо справу з об'ємом $V$ та кількістю речовини $\nu$. Давайте перетворимо наше рівняння до більш звичного вигляду.

## Виведення різних форм рівняння стану ідеального газу

### 1. Форма $pV = NkT$

Згадаймо, що концентрація $n$ - це кількість частинок $N$ в об'ємі $V$:

$$n = \frac{N}{V}$$

Підставимо цей вираз у рівняння $p = nkT$:

$$p = \frac{N}{V} kT$$

Тепер просто помножимо обидві частини рівняння на об'єм $V$:

$$pV = NkT$$

Ця форма рівняння стану пов'язує тиск, об'єм і температуру з **кількістю частинок** $N$ у системі через фундаментальну сталу Больцмана $k$.

### 2. Форма $pV = \nu RT$

У макросвіті ми оперуємо не кількістю окремих частинок, а **кількістю речовини $\nu$** в молях. Давайте перейдемо від мікроскопічних сталих ($N, k$) до макроскопічних ($\nu, R$).

Для цього нам знадобляться два співвідношення, які ми вже знаємо:
*   Зв'язок між кількістю частинок $N$ та кількістю речовини $\nu$ через сталу Авогадро $N_A$:

    $$N = \nu N_A$$

*   Визначення універсальної газової сталої $R$ через сталу Больцмана $k$ та сталу Авогадро $N_A$:

    $$R = k N_A \approx 8.314 \frac{\text{Дж}}{\text{моль} \cdot \text{К}}$$

Тепер виконаємо підстановку у рівняння $pV = NkT$:

$$pV = (\nu N_A) k T$$

Змінимо порядок множників:

$$pV = \nu (N_A k) T$$

Вираз у дужках - це і є універсальна газова стала $R$. Отже, ми отримуємо:

$$pV = \nu RT$$

Це рівняння і є однією з найпоширеніших форм запису рівняння стану ідеального газу. Воно показує, що для $\nu$ молів ідеального газу добуток тиску на об'єм пропорційний абсолютній температурі.

### 3. Форма $pV = \frac{m}{M}RT$

Найчастіше на практиці ми можемо легко виміряти не кількість молів, а **масу газу $m$**. Зв'язок між масою $m$, кількістю речовини $\nu$ та молярною масою $M$ нам відомий:

$$\nu = \frac{m}{M}$$

Підставивши цей вираз у рівняння, ми отримаємо найбільш універсальну форму запису:

$$pV = \frac{m}{M}RT$$

Це рівняння пов'язує всі три макроскопічні параметри стану газу ($p, V, T$) з його масою $m$ та родом газу (через молярну масу $M$). Воно є фундаментальним законом, що описує поведінку ідеальних газів.

> **Рівняння стану ідеального газу** - це рівняння, що встановлює зв'язок між тиском, об'ємом і температурою даної маси газу.

---
## Об'єднаний газовий закон (Рівняння Клапейрона)

Розглянемо ситуацію, коли ми маємо справу з певною **незмінною масою газу** ($m = \text{const}$), який може переходити з одного стану в інший (наприклад, газ нагрівають або стискають).

Візьмемо рівняння стану ідеального газу:

$$pV = \frac{m}{M}RT$$

Перенесемо температуру $T$ у ліву частину рівняння:

$$\frac{pV}{T} = \frac{m}{M}R$$

Проаналізуємо праву частину цього рівняння:
*   $m$ - маса газу, вона незмінна за умовою.
*   $M$ - молярна маса, вона залежить від роду газу і теж є сталою.
*   $R$ - універсальна газова стала, фундаментальна константа.

Отже, вся права частина рівняння є сталою величиною для даної маси даного газу.

$$ \frac{pV}{T} = \text{const} $$

Цей вираз називається **об'єднаним газовим законом**. Він говорить, що для довільної незмінної маси газу відношення добутку тиску на об'єм до абсолютної температури є величиною сталою.

Цей закон надзвичайно зручний для розв'язування задач. Якщо газ переходить зі стану 1 (з параметрами $p_1, V_1, T_1$) у стан 2 (з параметрами $p_2, V_2, T_2$), то ми можемо записати:

$$
\frac{p_1V_1}{T_1} = \frac{p_2V_2}{T_2}
$$

Цю форму запису також часто називають **рівнянням Клапейрона**. З нього, як ми зараз побачимо, випливають усі інші, більш частинні газові закони.

---

## Ізопроцеси: Газові закони

> **Ізопроцес** - це процес переходу термодинамічної системи з одного стану в інший, під час якого один із макроскопічних параметрів ($p, V$ або $T$) залишається незмінним, за умови, що маса газу та його хімічний склад не змінюються ($m = \text{const}$).

Існує три основні ізопроцеси.

### 1. Ізотермічний процес $T = \text{const}$

> **Ізотермічним** називають процес, що відбувається за сталої температури ($T = \text{const}$) при незмінній масі газу.

Для того, щоб температура газу не змінювалася під час стиснення або розширення, він повинен мати можливість обмінюватися теплотою з навколишнім середовищем. Тому ізотермічний процес має відбуватися **дуже повільно**.
*   **Приклад:** Повільне стиснення повітря у шприці, отвір якого закритий пальцем. Якщо стискати повільно, надлишок тепла встигає віддаватися в довкілля, і температура повітря майже не змінюється. При дуже швидкому стисненні тепло не встигає відійти, і газ помітно нагрівається (як у дизельному двигуні).

**Закон Бойля-Маріотта**

Давайте візьмемо об'єднаний газовий закон:

$$\frac{p_1V_1}{T_1} = \frac{p_2V_2}{T_2}$$

Оскільки процес ізотермічний, то $T_1 = T_2$. Ми можемо скоротити температуру в знаменниках. В результаті ми отримуємо закон, експериментально встановлений англо-ірландським фізиком Робертом Бойлем та французьким фізиком Едмом Маріоттом:

> **Закон Бойля-Маріотта:** Для даної маси газу за сталої температури добуток тиску газу на його об'єм є величиною сталою.

$$p_1V_1 = p_2V_2 \quad \text{або} \quad pV = \text{const}$$

З цього закону випливає, що при ізотермічному процесі тиск газу **обернено пропорційний** його об'єму 

$$p = \frac{\text{const}}{V}$$ 

Якщо ми зменшимо об'єм у 2 рази, тиск зросте у 2 рази.

**Графік ізотермічного процесу**

Графік залежності між параметрами стану газу при ізотермічному процесі називається **ізотермою**.
*   **У координатах p-V:** Залежність $p(V)$ є гіперболою. Чим вище розташована ізотерма, тим вищій температурі вона відповідає.
*   **У координатах p-T та V-T:** Оскільки температура стала, графіки будуть прямими лініями, перпендикулярними до осі T.


### 2. Ізобарний процес $p = \text{const}$

> **Ізобарним** називають процес, що відбувається за сталого тиску ($p = \text{const}$) при незмінній масі газу.

*   **Приклад:** Нагрівання повітря в колбі, закритій рухомим поршнем. При нагріванні повітря розширюється і штовхає поршень вгору. Об'єм збільшується, але тиск усередині колби залишається рівним зовнішньому атмосферному тиску.

**Закон Гей-Люссака**

Знову звернемося до об'єднаного газового закону:

$$\frac{p_1V_1}{T_1} = \frac{p_2V_2}{T_2}$$

Оскільки процес ізобарний, $p_1 = p_2$. Скоротивши тиск, отримуємо закон, встановлений французьким фізиком Жозефом Луї Гей-Люссаком:

> **Закон Гей-Люссака:** Для даної маси газу за сталого тиску відношення об'єму до абсолютної температури є величиною сталою.

$$
\frac{V_1}{T_1} = \frac{V_2}{T_2} \quad \text{або} \quad \frac{V}{T} = \text{const}
$$

Звідси випливає, що при ізобарному процесі об'єм газу **прямо пропорційний** його абсолютній температурі 

$$V = \text{const} \cdot T$$

Якщо ми збільшимо абсолютну температуру (в Кельвінах!) у 2 рази, об'єм також зросте у 2 рази.

**Графік ізобарного процесу**

Графік ізобарного процесу називається **ізобарою**.
*   **У координатах V-T:** Залежність $V(T)$ є прямою лінією, що проходить через початок координат (адже при $T=0 \text{ K}$ об'єм ідеального газу дорівнював би нулю). На практиці лінії не продовжують до абсолютного нуля (0 K), оскільки будь-який реальний газ при охолодженні перетвориться на рідину, а потім на тверде тіло, і перестане бути газом.
*   **У координатах p-V та p-T:** Оскільки тиск сталий, графіки будуть прямими лініями, перпендикулярними до осі p.

### 3. Ізохорний процес $V = \text{const}$

> **Ізохорним** називають процес, що відбувається за сталого об'єму ($V = \text{const}$) при незмінній масі газу.

*   **Приклад:** Нагрівання газу в закритому балоні. Об'єм балона не змінюється, але при нагріванні молекули починають рухатися швидше, сильніше і частіше вдаряються об стінки, тому тиск зростає.

**Закон Шарля**

І втретє скористаємося об'єднаним газовим законом:

$$\frac{p_1V_1}{T_1} = \frac{p_2V_2}{T_2}$$

Оскільки процес ізохорний, $V_1 = V_2$. Скорочуємо об'єми і отримуємо закон, встановлений французьким фізиком Жаком Шарлем:

> **Закон Шарля:** Для даної маси газу за сталого об'єму відношення тиску до абсолютної температури є величиною сталою.

$$\frac{p_1}{T_1} = \frac{p_2}{T_2} \quad \text{або} \quad \frac{p}{T} = \text{const}$$

Із цього закону випливає, що при ізохорному процесі тиск газу **прямо пропорційний** його абсолютній температурі 

$$p = \text{const} \cdot T$$

**Графік ізохорного процесу**

Графік ізохорного процесу називається **ізохорою**.
*   **У координатах p-T:** Залежність $p(T)$ є прямою лінією, що проходить через початок координат. На практиці лінії не продовжують до абсолютного нуля (0 K), оскільки будь-який реальний газ при охолодженні перетвориться на рідину, а потім на тверде тіло, і перестане бути газом.
*   **У координатах p-V та V-T:** Оскільки об'єм сталий, графіки будуть прямими лініями, перпендикулярними до осі V.





# Пароутворення і конденсація

Ми знаємо, що речовина може існувати в трьох основних агрегатних станах: твердому, рідкому та газоподібному. Перехід з одного стану в інший називається **фазовим переходом**. Сьогодні нас цікавить шлях між рідким та газоподібним станами.

> **Пароутворення** - це процес переходу речовини з рідкого стану в газоподібний (пару).

> **Конденсація** - це зворотний процес перетворення пари на рідину.

Існує два види пароутворення: випаровування та кипіння. Давайте розглянемо кожен з них.

## Випаровування

> **Випаровування** - це пароутворення, що відбувається з вільної поверхні рідини.

Ми знаємо, що калюжа на асфальті висохне і в спекотний літній день, і в прохолодний осінній, просто з різною швидкістю. Це означає, що для випаровування не потрібне нагрівання до якоїсь конкретної температури. Як це можливо з точки зору МКТ?

Механізм випаровування з точки зору МКТ:
1.  **Молекули рухаються:** Ми знаємо, що молекули рідини перебувають у безперервному хаотичному русі. Їхні швидкості не однакові: є "повільні", "середні" та дуже "швидкі" молекули, кінетична енергія яких значно перевищує середню. Температура рідини визначає їхню *середню* кінетичну енергію.
2.  **Подолання притягання:** Молекули в рідині утримуються разом силами міжмолекулярного притягання.
3.  **"Втеча" з поверхні:** Коли одна з таких "швидких" молекул опиняється біля поверхні рідини, її кінетичної енергії може вистачити, щоб подолати сили притягання сусідніх молекул і вилетіти з рідини.

**Чому випаровування призводить до охолодження?**

Це один із найцікавіших наслідків випаровування. Оскільки рідину залишають молекули з найбільшою кінетичною енергією, середня кінетична енергія молекул, що залишилися, зменшується. А ми пам'ятаємо, що температура є мірою середньої кінетичної енергії. Отже, **рідина під час випаровування охолоджується** (за відсутності надходження тепла ззовні).

* **Аналогія:** Уявіть, що з групи людей виходять лише люди з найбільшою висотою. Середня висота групи людей після цього знизиться. Так само і з рідиною: коли "високі" (найшвидші молекули) її покидають, середня "висота" (температура) решти падає.

Саме тому ми відчуваємо прохолоду, коли виходимо з води в спекотний день - вода, випаровуючись з поверхні нашого тіла, забирає тепло.

### Від чого залежить швидкість випаровування?

Швидкість цього процесу не є сталою і залежить від кількох факторів:
*   **Температура:** Чим вища температура рідини, тим більше в ній "швидких" молекул, і тим інтенсивніше відбувається випаровування.
*   **Площа поверхні:** Випаровування відбувається з поверхні, тому чим більша площа цієї поверхні, тим більше молекул одночасно можуть покинути рідину. Чай у блюдці остигає і випаровується швидше, ніж у чашці.
*   **Рух повітря (вітер):** Над поверхнею рідини утворюється "хмарка" пари. Якщо її не прибирати, частина молекул повертається назад у рідину (конденсується). Вітер відносить цю пару, зменшуючи ймовірність повернення молекул, і тим самим прискорює випаровування.
*   **Рід речовини:** Різні рідини випаровуються з різною швидкістю. Наприклад, ефір випаровується набагато швидше за воду, а вода - швидше за олію. Це пов'язано з тим, що сили притягання між молекулами ефіру слабші, ніж між молекулами води.

---

## Конденсація: повернення додому

> **Конденсація** - це процес переходу речовини з газоподібного стану в рідкий.

Одночасно з випаровуванням відбувається і зворотний процес. Молекули пари над рідиною рухаються хаотично. Деякі з них, рухаючись у напрямку до поверхні рідини, можуть бути знову "захоплені" силами притягання і повернутися до рідкого стану.

При конденсації виділяється енергія. Коли молекула повертається в рідину, потенціальна енергія її взаємодії з іншими молекулами зменшується, а надлишок енергії виділяється у вигляді тепла. Тут може бути наступна аналогія: астероїд захоплюється гравітаційним полем Землі і падає на Землі. При цьому цей астероїд розганяється якраз за рахунок того, що його потенціальна енергія в гравітаційному полі Землі починає зменшуватися при наближенні до Землі (те ж саме відбувається із будь-яким тілом, яке падає на Землі: швидкість та кінетична енергія зростає, а потенціальна енергія зменшується).

Саме тому, коли ми заходимо у ванну, наповнену гарячою парою, ми відчуваємо тепло - це пара конденсується на нашій шкірі, виділяючи енергію.

---

## Динамічна рівновага. Насичена та ненасичена пара

Уявімо собі експеримент. Наллємо трохи води у герметично закриту посудину і почнемо спостерігати.
1.  **Початковий момент:** Вода починає випаровуватися. Молекули переходять у простір над рідиною. Оскільки пари ще мало, процес конденсації практично не відбувається. Швидкість випаровування значно більша за швидкість конденсації. Пара, яка знаходиться в такому стані, називається **ненасиченою**.
2.  **Проміжний стан:** Концентрація молекул пари над рідиною зростає. Це означає, що все більше молекул пари вдаряються об поверхню води і повертаються в неї. Швидкість конденсації зростає.
3.  **Стан рівноваги:** Нарешті, настає момент, коли кількість молекул, що покидають рідину за секунду, стає рівною кількості молекул, що повертаються в неї за ту ж секунду:
    
    Швидкість випаровування = Швидкість конденсації

    Хоча на мікрорівні процеси випаровування та конденсації тривають, на макрорівні кількість рідини та пари залишаються незмінними. Такий стан називається **динамічною рівновагою**.

> **Насичена пара** - це пара, що перебуває в стані динамічної рівноваги зі своєю рідиною.
> **Ненасичена пара** - це пара, яка не перебуває в стані динамічної рівноваги зі своєю рідиною (її тиск і густина менші, ніж у насиченої пари за даної температури).

У відкритій посудині (наприклад, у склянці на столі) стан динамічної рівноваги зазвичай не досягається, оскільки молекули пари розлітаються по кімнаті (дифундують), і швидкість випаровування завжди переважає. Тому рідина поступово випаровується повністю.

Існує також особливий, нестійкий стан, який називається **перенасиченою парою**. Це пара, тиск якої вищий за тиск насиченої пари за даної температури. Такий стан можна отримати, наприклад, при швидкому охолодженні насиченої пари за відсутності центрів конденсації (пилу, іонів). Перенасичена пара є нестабільною, і за найменшої можливості надлишок пари миттєво конденсується. Саме це явище ми спостерігаємо у вигляді туману або хмар.

### Властивості насиченої пари

Насичена пара має дві цікаві властивості, які відрізняють її від ідеального газу.

**1. Тиск $p$ і густина $\rho$ насиченої пари НЕ залежать від об'єму**

Уявімо, що в нас є циліндр із поршнем, в якому під поршнем знаходиться рідина та її насичена пара.
*   **Стискаємо пару (зменшуємо об'єм).** Що станеться? На мить концентрація молекул пари зросте. Це призведе до того, що швидкість конденсації стане більшою за швидкість випаровування. Частина пари перетвориться на рідину, і концентрація молекул (а отже, і густина та тиск) повернеться до початкового значення, характерного для насиченої пари при цій температурі.
*   **Розширюємо пару (збільшуємо об'єм).** На мить концентрація молекул пари зменшиться. Швидкість конденсації стане меншою за швидкість випаровування. Додаткова кількість рідини випарується, доки концентрація молекул пари (а отже, і густина та тиск) знову не досягне значення насичення.

Те ж саме можна продемонструвати за допомогою формул $p = nkT$ та $\rho = n m_0$, де $m_0$ - маса однієї молекули. У випадку із ідеальним газом, коли ми зменшуємо (збільшуємо) об'єм, концентрація збільшується (зменшується), оскільки кількість атомів/молекул ідеального газу не змінюється. Саме тому й існує ця залежність тиску від об'єму для ідеального газу. Однак у випадку із насиченою парою, коли ми змінюємо об'єм, концентрація залишається сталою (оскільки кількість атомів/молекул змінюється), як пояснено вище.

**Висновок:** При незмінній температурі тиск насиченої пари $p_н$ та густина насиченої пари $\rho_н$ є сталими величинами і не залежать від об'єму, який займає пара.

**2. Тиск і густина насиченої пари залежать від температури**

А що буде, якщо ми почнемо нагрівати нашу закриту посудину з рідиною та її насиченою парою?
1.  Підвищення температури збільшує середню кінетичну енергію молекул рідини.
2.  Це призводить до збільшення швидкості випаровування (більше молекул мають енергію для "втечі").
3.  Щоб встановилася нова динамічна рівновага, швидкість конденсації також має зрости. А це можливо лише за умови, що концентрація молекул у парі стане більшою.

Тобто, зростання температури насиченої пари призводить до зростання концентрації. Таким чином, згідно із формулами $p = nkT$ та $\rho = n m_0$, тиск та густина зростають при збільшенні температури (зокрема, бо зростає концентрація).

Зростання тиску насиченої пари при збільшенні температури є швидшим, ніж у випадку із ідеальним газом:
- При збільшенні температури та за фіксованого об'єму, концентрація ідеального газу залишається сталою і тиск лінійно залежить від температури.
- При збільшенні температури та за фіксованого об'єму, концентрація насиченої пари зростає, що призводить до нелінійної залежності тиску від температури згідно з формулою $p = nkT$, де концентрація $n = n(T)$ залежить від температури (а саме, збільшується при збільшенні температури). Як результат, тиск насиченої пари зростає швидше при збільшенні температури, ніж тиск ідеального газу.

**Висновок:** Зі збільшенням температури концентрація, густина і тиск насиченої пари **зростають**. І ця залежність є нелінійною (досить стрімкою). Для кожної температури існує своє, чітко визначене значення тиску насиченої пари.

На відміну від насиченої пари, ненасичена пара за своїми властивостями дуже схожа на ідеальний газ. Для неї справедливі газові закони (Бойля-Маріотта, Шарля, Гей-Люссака), і її тиск залежить і від об'єму, і від температури.



## Кипіння: випаровування зсередини

Ми звикли, що при нагріванні води в чайнику за певної температури вона починає бурлити - це і є кипіння.

> **Кипіння** - це інтенсивний процес пароутворення, який відбувається не тільки з поверхні, а й по всьому об'єму рідини з утворенням бульбашок пари.

На відміну від випаровування, кипіння відбувається за **певної, строго визначеної температури**, яка називається **температурою кипіння**.

### Механізм кипіння

Щоб зрозуміти, як відбувається кипіння, прослідкуймо за долею однієї бульбашки всередині рідини, яку ми нагріваємо.
1.  **Звідки беруться бульбашки?** Бульбашки пари не можуть утворитися в ідеально чистій однорідній рідині. Вони завжди утворюються на так званих **центрах пароутворення**. Це можуть бути:
    *   Мікроскопічні бульбашки повітря, розчинені у воді.
    *   Подряпини та нерівності на стінках і дні посудини.
    *   Частинки пилу та інші домішки.

2.  **Що всередині бульбашки?** Бульбашка, що утворилася, заповнена **насиченою парою** самої рідини. Ця пара створює тиск зсередини, який намагається розширити бульбашку. Позначимо його $p_н$.

3.  **Що тисне на бульбашку ззовні?** На бульбашку діє зовнішній тиск, який намагається її стиснути. Цей тиск складається з трьох частин:
    *   **Атмосферний тиск** $p_{\text{атм}}$, який тисне на вільну поверхню рідини.
    *   **Гідростатичний тиск** стовпа рідини над бульбашкою $p_{\text{від}} = \rho g h$, де $\rho$ - густина рідини, $g$ - прискорення вільного падіння, $h$ - глибина занурення бульбашки.
    *   **Тиск Лапласа** $p_{\text{л}}$, створений силами поверхневого натягу самої рідини, який особливо значний для маленьких бульбашок ($p_{\text{л}} \sim r^{-1}$, де $r$ - радіус бульбашки). Ми не будемо його детально розглядати, але важливо знати, що він існує. Аналогією тиску Лапласа для бульбашки може слугувати пружність стінок гумової кульки, що ускладнює надування цієї кульки.

    Отже, повний зовнішній тиск на бульбашку: $p_{\text{зовн}} = p_{\text{атм}} + \rho g h + p_{\text{л}}$.

4.  **Нагрівання і ріст бульбашок.** Коли ми починаємо нагрівати воду, її температура зростає. Разом з нею зростає і тиск насиченої пари $p_н$ всередині бульбашок.
    *   **Початковий етап (вода "шумить").** Бульбашки, що утворюються на гарячому дні ($p_н \approx p_{\text{зовн}}$), збільшуються в об'ємі і за рахунок архімедової виштовхувальної сили починають підніматися у холодніші верхні шари. Холодніша температура верхніх шарів води спричиняє суттєве падіння тиску $p_н$ і пара в них починає кондинсуватись, за рахунок чого вони **"схлопуються"**, створюючи характерний шум.
    *   **Момент закипання.** Нагрівання усього об'єму води триває, і нарешті настає момент, коли рідина повністю прогрівається. Коли рідина рівномірно прогріта і тиск насиченої пари всередині бульбашки зрівнюється із зовнішнім тиском (або стає трохи більшим за нього), розпочинається кипіння

        $$p_н(T_{\text{кип}}) \approx p_{\text{зовн}}$$

        Тепер бульбашки не схлопуються, а піднімаються на поверхню, зростають ще більше в об'ємі і лопаються, викидаючи пару.

### Температура кипіння та її залежність від тиску

З умови кипіння випливає найважливіший висновок. Оскільки гідростатичний тиск і тиск Лапласа зазвичай малі порівняно з атмосферним, умову кипіння можна спростити:

> **Рідина кипить за такої температури, за якої тиск її насиченої пари дорівнює зовнішньому (атмосферному) тиску.**
>
> $$ p_н(T_{\text{кип}}) \approx p_{\text{атм}}$$

Це пояснює, чому температура кипіння не є сталою величиною, а залежить від зовнішнього тиску:
*   **У горах.** На великій висоті атмосферний тиск нижчий. Тому тиску насиченої пари води не потрібно досягати великих значень, щоб зрівнятися із зовнішнім. Вода в горах закипає при нижчій температурі (наприклад, 80-90 °C). Зварити в такій воді м'ясо або картоплю дуже складно.
*   **В автоклаві (скороварці).** Це герметично закрита каструля, в якій при нагріванні тиск пари зростає значно вище атмосферного. Щоб вода закипіла, тиск її насиченої пари має досягти цього підвищеного тиску. Це відбувається за температури 110-120 °C. За такої температури їжа готується набагато швидше. Цей принцип використовується для стерилізації медичних інструментів в автоклавах.

**Важливо:** Під час кипіння, незважаючи на постійне підведення тепла, температура рідини **не змінюється**. Вся енергія, що підводиться, йде на перетворення рідини в пару.


